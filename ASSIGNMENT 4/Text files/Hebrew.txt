1. באוקטובר 1937 יצאו אייכמן ומפקדו הרברט האגן באונייה לביקור בארץ ישראל המנדטורית, כדי לבדוק את אופציית ההגירה של יהודים לארץ ישראל. האונייה עגנה בחיפה, אולם מכיוון ששלטונות המנדט סירבו להעניק להם אשרת ביקור הם ירדו לחוף למשך כ-6 שעות בלבד, במהלכן ביקרו במושבה הגרמנית ובחלקים היהודיים של העיר, שמהם מאוד התרשם. לאחר מכן המשיכו לקהיר. אייכמן הגיע למסקנה שאין לעודד עלייה המונית לארץ ישראל, מאחר שהקמת מדינה יהודית שם אינה רצויה הן לרייך השלישי והן לבריטים. בסוף שנת 1937 צוין אייכמן לטובה בדוח האישי שהכין הממונה עליו, דיטר ויסליצני, ועל כן הועלה לדרגת קצין (אונטרשטורמפיהרר).
2. בשנת 2000 עברה הקסארה מתיחת פנים ונקראה קסארה-II. מתיחת הפנים כללה הקשחת מתלים לשיפור הניהוג והאחיזה על חשבון הרכות, גרסאות מנועים חזקות, עיצוב החזית מחדש (מגן קדמי ופנסים), ומספר שינויי פנים. ב-2001 נוסף מוט לצד ההגה המאפשר שליטה במערכת השמע מבלי להסיר את הידיים מההגה.
3. בבוקר המלחמה נתלה בשר חזיר על עמוד גבוה. על המשתתפים לנסות ולהגיע בכוחות עצמם אל הבשר כאשר הם מטפסים אחד על השני בניסיון להגיע אליו. מהרגע שבו אחד האנשים מצליח להוריד את הבשר וזוכה בו, נפתחת מלחמת העגבניות. את הנשק למלחמה מספקות עשרות משאיות המביאות יותר מ-100 טונות של עגבניות אל מרכז העיר. בשנים האחרונות צוינו בירי תותח פתיחת הקרב וסיומו לאחר שעה בדיוק.
4. בתקופת המאה ה-6 לפנה"ס, הטיראנים היוונים באי סיציליה נהגו לצלות את אויביהם במתקן העינויים הנודע שור הפליז, אשר היה פסל חלול בדמות שור ממתכת בו היו מכניסים את האויבים ומבעירים אש מתחת, ובכך מחממים את הנידונים למוות בעינויים. שריפה שימשה כאמצעי לביצוע עונשים בחברות עתיקות רבות, בזמן הקיסרות הרומית מרטירים נוצריים הועלו על המוקד כחלק מהענישה. רבי חנינא בן תרדיון, אשר היה אחד מעשרת הרוגי מלכות, הועלה למוקד אל מול הקיסר אדריאנוס אשר התנגד לדת היהודית. לפי דבריו של יוליוס קיסר רומא, הקלטים נהגו לשרוף את אלה אשר הואשמו בגניבה כעונש מחמיר ביותר. האינדיאנים אשר באמריקה הצפונית נהגו לבצע הוצאות להורג על ידי שריפה, כחלק ממערכת ההתנגדות לבוגדים ולמתיישבים הראשונים של ארצות הברית אשר הגיעו מאירופה.
5. אף שהאוניברסיטאות ותיקות ביותר, המושג "אוקסברידג'" חדש יחסית. המושג הופיע לראשונה בדפוס, ככל הידוע, בספרו של ויליאם תקרי Pendennis, שיצא לאור בשנת 1849, ובו הגיבור הראשי לומד באוקסברידג'. המונח נכנס לשימוש שוטף רק באמצע המאה העשרים. וירג'יניה וולף השתמשה בו בצורה ביקורתית בספרה "חדר משלך" (A Room of One's Own) .ההלחם אוקסברידג' יכול לשמש כבסיס להלחמים נוספים, באמצעות הוספה או החלפה של אוניברסיטאות בהלחם, לדוגמה: דוקסברידג' שנוצר מהוספה של אוניברסיטת דרהאם להלחם. המונח דוקסברידג' נפוץ כשם של טורניר הספורט השנתי שבו מעורבות שלוש האוניברסיטאות. למרות זאת, השימוש בהלחמים האחרים אינו נפוץ כמו השימוש במונח אוקסברידג'.
6. במקורות מוזכר הציפורן כאחד ממרכיבי הקטורת: "פיטום הקטורת, הצרי והציפורן והלבונה"‏[1]. אך לא הכל מזהים את סממן הקטורת המכונה ציפורן עם הציפורן בן ימינו. חערה לברכת בורא מיני בשמים לצפורן. ברכהזו היא לפי מנהג האשכנזים וחלק מהספרדים כפי שקבעו ה"חיי אדם" כלל ס"א סע' ד ,החיד"א וכן ר' יוסף משאש בספר שו"ת מים חיים,לפי הרב עובדיה יוסף [ילקוט יוסף ברכות] מברכים "בורא עצי בשמים" מפני שעיקר גידול העץ הוא לסיבת ה"ציפורן" וידוע שהוא מעץ לכן ברכתו "בורא עצי בשמים.
7. מרסר אימן את שפילד עד דצמבר 1958, ואז החליט לעבור לאסטון וילה מתחתית הליגה הראשונה של הפוטבול ליג. למרות שהוא הוביל את אסטון וילה לחצי גמר גביע ה-FA הוא לא הצליח לגרום למועדון להישאר בליגה. הוא הוביל את אסטון וילה לזכייה בטורניר גביע הליגה הראשון שנערך ב-1961, אך לקה בשבץ מוחי ב-1964 ופוטר על ידי הנהלת המועדון לאחר שהחלים‏[2]. בריאותו של מרסר השתפרה והוא זכה להצלחה רבה כמאמן מנצ'סטר סיטי בין 1965 ל-1971. בעונה הראשונה המועדון הצליח להעפיל לליגה הראשונה. שתי עונות לאחר מכן (1968) הוא הוביל את המועדון לזכייה באליפות, בגביע ה-FA (‏1969), גביע הליגה (1970) וגביע המחזיקות (1970).
8. היצקת שימושית מאוד בתעשייה: מיצקת מיצרים מכונות ומתקנים לבתי חרושת, כולל: אריגה, טוויה, חיתוך מתכות במסגרייה, פסלים, מחבתות וכן כלים שונים. היצקת מופקת בכבשנים או תנורי יציקה, לרוב מן ברזל חי pig iron. ברזל חי ממוצה מן המנרלים עתרי תרכובות ברזל המצויים בעפרות מחצבים מתאימים. ההפקה הזו מתבצעת בכבשנים עצומים הקרויים תנורי רם. יצקת הברזל משמשת לעתים כשלב בניים לפני הפקת הפלדה שבה אחוז הפחמן נמוך מ2.14%, אך כדי ליצור פלדה לא חובה לצקת לפני כן יצקת ברזל.
9. קוברן כתב וכותב רבות בנושאי הנדסת תוכנה, ניהול פרויקטים, איסוף וניתוח דרישות באמצעות תרחישי שימוש (Use Cases), ופיתוח תוכנה זריז. קוברן מציע להתייחס לפיתוח תוכנה כאל משחק של שיתוף פעולה מוכוון-מטרה (בדומה לטיפוס הרים), ומתבסס על אנלוגיה זו כדי לחדד את ההבדלים בין הנדסת תוכנה לדיסצפלינות ההנדסה האחרות. משפחת המתודולוגיות שהציע מפרטת עקרונות וטכניקות לעיצוב תוכנה, ניהול והנעת צוות וניהול הפרויקט. ייחודה הוא בפשטותה ובדרכים המובְנות בה, המסייעות להתגבר על אילוצים שכיחים בפרויקטים לפיתוח תוכנה (לדוגמה, העדר לקוח).
10. שני טעמים הובאו למצווה זו. הראשון, דעת רבי אברהם בן עזרא, עוסק באיסור התורה על רגש שבלב. בפירושו הוא מציין כי פרשנים רבים טענו כי לא ניתן לאסור רגש שבלב, אך הוא טוען אחרת. לדבריו, לו יחשוב האדם שהדברים אותם הוא חומד (אשת, בית, רכוש חברו) לא ניתנים להשגה, הוא יפסיק לחמוד אותם. בנוסף, הרמב"ם מציין כי הסיבה לאיסור 'לא לחמוד' היא שעל ידי ההתעסקות בתחבולת להשגת רכוש אחרים, קיים חשש שהאדם יפעל להשגתם בדרכים לא חוקיות ואף באלימות. דוגמה לכך מופיעה בסיפור בו המלך אחאב דואג להמתת נבות היזרעאלי מפני שחמד את כרמו[2].
11. בסמוך לשיגור החללית שוגרו חלליות נוספות סויוז 6 וסויוז 7. מטרת השיגור היה בין היתר לבצע התחברות בין שני החלליות ולבצע מעבר חברי הצוות בין החלליות. החללית סויוז 6 הייתה צריכה לצלם את התהליך מקרוב. עקב תקלה במערכת התחברות המשימה לא בוצע. המערכת האלקטרונית לא פעלה ולא הייתה בידי הצוות מערכת לביצוע מהלך בצורה ידנית תוך ביצוע כל המדידות הנדרשות. למרות זאת, בוצע ניסיון לביצוע התחברות ידנית שלא הצליח.
12. ריכטר היה לספורטאי הישראלי הראשון שהשיג קריטריון אולימפי והבטיח את מקומו במשלחת הישראלית לאולימפיאדת לונדון (2012). במשחקים האולימפיים עצמם, בתחרות הקליעה מ-10 מטרים, סיים ריכטר במקום התשיעי עם ציון של 595, נקודה אחת פחות מהמקום השמיני המוליך למקצה הגמר. בתחרות ירי ברובה אוויר למרחק 50 מטרים במצב שכיבה, סיים במקום ה-44 מתוך 50 קלעים.
13. תהליך הייצור של היוגורט (בדומה לגבינה) מתבסס על הוספת חיידקים שכחלק מתהליך המטבוליזם שלהם צורכים את סוכר החלב לקטוז ומפרישים חומצה לקטית. יוגורט מיוצר אך ורק על ידי השילוב של שני זני חיידקים מזופיליים והם סטרפטוקוקוס טרמופילוס (Streptococcus) ולקטובצילוס בולגריקוס, זנים אלו מקיימים ביניהם פעילות סינרגיסטית כך שכל אחד משני הזנים מפריש חומרים המסייעים לזן השני בתהליך ההחמצה, בנוסף להפרשת חומרים מסייעי גדילה החיידקים מפרישים גם ליפופוליסכרידים הגורמים למרקם האופייני של היוגורט. החלב מחומם לטמפרטורה בין 38-46 מעלות צלזיוס, מוסיפים את המחמצת הרצויה ונותנים לחלב זמן החמצה עד להגעה ל-pH בסביבות 4.6. לאחר קירור היוגורט מוכן.
14. בשלהי כהונת הכנסת השמונה עשרה ולקראת הבחירות לכנסת התשע עשרה פרש נציג המפלגה א-סאנע מן הסיעה המשותפת רע"מ-תע"ל והקים את סיעת מד"ע מחדש, אולם בהמשך התרצה וחזר להתמודד לכנסת במסגרת המפלגה המאוחדת. ברשימה המשותפת של רע"ם-תע"ל-מד"ע בבחירות לכנסת התשע עשרה הוצב נציג מד"ע, א-סאנע, במקום החמישי. הרשימה קיבלה ארבעה מנדטים ולמד"ע לא נותר נציג בכנסת.
15. מערכת היחידות הבינלאומית (בצרפתית: Système International d'Unités; בקיצור: SI) היא מערכת יחידות מידה רציונלית וקוהרנטית, שנמצאת בשימוש נרחב בפיזיקה ובשאר ענפי המדע. מקורה של מערכת SI במערכת יחידות MKS (מטר-קילוגרם-שנייה) ההיסטורית, שהתפתחה על בסיס מערכת היחידות המטרית. במערכת SI יש שבע יחידות בסיסיות ומגוון יחידות שנגזרות מהיחידות הבסיסיות. בין היחידות הבסיסיות, יחידת המידה לאורך היא המטר; הזמן נמדד בשנייה, והמסה בקילוגרם.
16. שוורץ משמש כנשיא האגודה הישראלית לפרזיטולוגיה, פרוטוזואולוגיה ומחלות טרופיות.‏‏[2], נשיא האגודה לרפואת מטיילים של הארצות האסייתיות הגובלות באוקיינוס השקט (APTHS)‏‏.[3] וחבר מייסד של האגודה הבינלאומית לרפואת מטיילים (ISTM) בעבר הוא אף כיהן כראש ועדת החינוך המקצועי בה.‏‏‏‏[4] כיום הוא חבר בשתי ועדות באגודה: ועדת תו מבחן ידע וועדת הכשרה מקצועית וחינוך‏‏.‏‏[5]‏[6] כמו כן הוא חבר המערכת של כתב העת לרפואת מטיילים (JoTM)‏‏.[7] ברשת הבקרה המשותפת ל-ISTM ולמרכז לבקרת מחלות ומניעתן (CDC) הנקראת GeoSentinel, שוורץ הוא מנהל אזור ישראל.‏[8]
17. הקבוצה אמנם בילתה רק שלוש עונות בפורטסמות', אך במהלכן היא הייתה שותפה לאחד האירועים החריגים בתולדות הפוטבול האמריקאי. בשנת 1932 נאלצה הקבוצה לשחק משחק מכריע על האליפות מול השיקגו ברס, מאחר ששתי הקבוצות סיימו את העונה הסדירה עם מאזן זהה של ניצחונות והפסדים. בשל תנאי מגרש קשים המשחק נאלץ לנדוד ממגרש ריגלי בשיקגו למגרש אחר בעיר, אצטדיון שיקגו. מגרש זה אשר אורכו היה 80 יארד בלבד אילץ את הקבוצות לשחק במגרש קטן מהרגיל. במשחק עצמו, ניצחו הברס 0-9. החל מהעונה הבאה חולקה הליגה לשתי חטיבות ובסיומה התקיים משחק בין האלופות של אלו.
18. ב-2006 השילה מילר מספר קילוגרמים מגופה לצורך התפקיד הראשי בדרמה הביוגרפית "פקטורי גירל" אודות חייה ההרסניים של השחקנית אידי סדג'וויק. ב-2007 קיבלה מילר מועמדות לפרס אינדפנדנט ספיריט על אחת מהופעותייה הטובות בקריירה בסרטו של סטיב בושמי "ראיון לילי", בתור אלילת הפפראצי השחקנית קטיה. מילר השתתפה בפנטזיה " אבק כוכבים" בתפקיד ויקטוריה פורסטר אהובתו של טריסטן ת'ורן (צ'ארלי קוקס). ב-2008 שיחקה לצידה של קירה נייטלי בסרט "קצה האהבה" וגילמה את קייתלין מקנמרה אשתו של המשורר דילן תומאס. ב-2009 הופיעה מילר בשובר הקופות הגדול בקריירה שלה "ג'י.איי.ג'ו כוח המחץ" בתור הברונית, אשת המודיעין הבכירה של ארגון הפשע "קוברה". הופעתה בסרט זכתה לביקורות צוננות והיא הוכתרה לשחקנית המשנה הגרועה של השנה בטקס פרסי פטל הזהב. בשנת 2012 הועמדה מילר לפרס גלובוס הזהב על הופעתה בתפקיד כוכבת הקולנוע והדוגמנית טיפי הארדן בסרט הטלוויזיה " The Girl".
19. דוגמה לשימוש בטכניקה הזו: בשוט ראשון אנו רואים one-shot של דמות נשית ליד שולחן בבית קפה, כשהיא מעשנת ואפופה בעשן. בשוט שלאחר מכן נראה two-shot של האישה, כאשר מעברו השני של השולחן נראית דמות גברית. האישה עדיין מעשנת, אך הפעם העשן סביבה מפוזר הרבה יותר. על מנת למנוע מן הצופה להבחין בטעויות המשכיות של העשן - ניתן יהיה להשתמש בשוט הסחה, ובין שני השוטים האלו להכניס שוט שלישי, שבו נראית פינה אחרת בחלל בית הקפה, כזו שלא רואים בה את שתי הדמויות הקודמות כלל. באופן זה, הצופה ישתכנע שהעשן התפזר לו במהלך המעבר לשוט הנוסף. אלמלא היה נוסף השוט הזה - השינוי בפיזור העשן היה מודגש בצורה הרבה יותר משמעותית עבור הצופה.
20. מדיסון נוסדה בשנת 1836 על ידי השופט הפדרלי בדימוס ג'יימס דויין דוטי שרכש אדמת ביצה ויערות בטריטוריית ויסקונסין באזור מתוך כוונה לבנות עיר חדשה. דוטי קרא לעיר על שם ג'יימס מדיסון, הנשיא הרביעי של ארצות הברית, שמת באותה שנה. באותה עת התכנס בית המחוקקים של הטריטוריה בעיר בלמונט, מתוך מטרה לבחור מקום לבירה העתידית. דוטי שיכנע את בית המחוקקים לבחור במדיסון בשל מיקומה בחצי הדרך בין מילווקי לעיר פרירי דו שיין.
21. הצביר התגלה על ידי ג'ובאני בטיסטה אודיירנה שכלל אותו בקטלוג ערפיליות שפורסם בשנת 1654. ב-16 בפברואר 1702 הוא התגלה בשנית על ידי ג'ון פלמסטיד, שציין שמדובר בצביר כוכבים ושוב על ידי גיום לה ז'נטיל ב-1749. הצביר נצפה על ידי שארל מסיה ב-16 בינואר 1764 והוכנס לקטלוג מסיה בו הוא מתואר כצביר של כוכבים קטנים ללא ערפילית. אריסטו ציין בשנת 325 לפני הספירה את קיומו של עצם דמוי שביט מדרום לסיריוס וייתכן שהוא למעשה הבחין בצביר, שניתן לראיה ללא ציוד עזר. לצביר דרגת בהירות 4.5 כך שניתן לראותו ללא ציוד עזר כאשר תנאי התצפית הם טובים במיוחד. באמצעות משקפת ניתן להבחין בכוכבי הצביר הבהירים ביותר, שלהם דרגת בהירות 6.9. מיקומו של הצביר הוא מעט יותר מ-4 מעלות מדרום לסיריוס וכ-20 דקות קשת (שליש מעלה) מצפון-מערב לכוכב 12 בכלב גדול.
22. תחילה אספם אל ביתו, ומשצר המקום, שכר עבורם מבנים בעיר העתיקה. מטרתו של בית היתומים הייתה לטפל בילדים יתומים או כאלו שהוריהם לא היו מעוניינים להמשיך לגדלם, אך ביקשו להעניק להם חינוך מסורתי ולמנוע את העברתם לחוגי המסיון. במוסד התגוררו בנים בלבד. במהלך השנים הגיעו למקום גם יתומים ועזובים מרקע שאינו דתי אך משפחתם ביקשה להעניק להם חינוך דתי. הרב שמואל הומינר סייע למוסד בשנותיו הראשונות וגייס כספים רבים להפעלתו. בשנת 1907 עבר בית היתומים לרחוב הנביאים, ובשנת 1927 הוא עבר למקומו הנוכחי בשכונת גבעת שאול במערב ירושלים.
23. לאחר מותו של אלכסנדר מוקדון, ילדה רוקסנה את בנו אלכסנדר הרביעי איאגוס (יוונית:Aλέξανδρος Aιγός). היא ובנה סבלו רבות מיריביו הפוליטיים הרבים של אלכסנדר שהלכו והתחזקו לאחר מותו - מה שהוביל בסופו של דבר לנפילת האימפריה המקדונית. כתוצאה מכך דאגה רוקסנה לרצוח את אשתו השנייה של אלכסנדר, סטטרה ואת אחותה דריפטאיס. עם חזרתם למוקדון זכו להגנה מצד אמו של אלכסנדר, אולימפיאס. ההתנקשות באולימפיאס ב-316 לפנה"ס גרמה לקסנדרוס (יוונית: Κάσσανδρος) להתחיל ולחפש את המלוכה. מכיוון שאלכסנדר הרביעי היה היורש הלגיטימי של אלכסנדר הגדול, קסנדרוס ציווה לרצוח אותו ואת רוקסנה.
24. השפעה מכרעת על נוסח התפילה הספרדי הייתה של ר' חיים ויטאל, שבספר "שער הכוונות" פרסם תיקוני נוסח של מורו המובהק האר"י על הנוסח הספרדי. יש לציין שהאר"י היה אשכנזי מצד אביו וספרדי מצד אימו, ועל פי ההלכה היה צריך להתפלל לפי נוסח התפילה של אביו כלומר נוסח אשכנז. אף על פי כן, מטעמים מיסטיים וקבליים ראה האר"י בנוסח הספרדי את הנוסח המושלם ולפיכך בחר להתפלל דווקא בנוסח זה, ואותו שינה בכמה מקומות לפי תפיסת עולמו הקבלית. תיקוני הנוסח של האר"י התפשטו במהרה בקהילות הספרדיות. בקהילות הספרדיות הקרובות יותר לארץ ישראל, שבה חי ופעל האר"י באחרית ימיו, קיבלו את כל תיקוני הנוסח שלו. כך היה בקהילות המזרח, טורקיה, הבלקן ורוב ארצות צפון אפריקה. בקהילות מרוקו קיבלו רק חלק מתיקוני האר"י ולא את כולם. בקהילות הספרדיות במערב אירופה (אמסטרדם, לונדון, בורדו ועוד) לא קיבלו את שינויי הנוסח של האר"י כלל. הנהגה אחרת של האר"י לא התקבלה בשום קהילה ספרדית: האר"י התנגד לאמירת הפיוטים הספרדיים מתור הזהב בשל תוכנם הפילוסופי, ודגל באמירת הפיוטים המקובלים אצל יהודי אשכנז שהיו מפייטני ארץ ישראל הקדומים שתוכנם יותר מיסטי ואינו פילוסופי.
25. אגם בלטון (בהונגרית: Balaton, בגרמנית: Plattensee, בסלובקית: Blatenské jazero, בסרבו-קרואטית: Blatno jezero) הוא אגם בהונגריה והוא הגדול במרכז אירופה. שטח האגם 592 קילומטרים מרובעים. זהו מקווה המים היחיד בהונגריה, שאין לה חוף ים ולפיכך מהווה מוקד תיירות פנים ראשון במעלה המשרת גם תיירות ממדינות שכנות. גדתו הצפונית של האגם הררית (הרי באקון - Bakony) ומהווה אזור הנודע בגידול גפני יין. העיר המרכזית בצידו הצפוני של האגם, והמרכז האזורי החשוב באזור, היא בלטונפרד (Balatonfüred) כמו כן נמצא בצידו הצפוני הכפר ההיסטורי טיהאן, בראש חצי אי הנושא שם זה. גדתו הדרומית של האגם מישורית ובה נמצאת עיר הקיט המרכזית שיופוק (לידה נמצא גם מוצא התעלה המלאכותית שיו (Sió) המנקזת את עודפי מי הבלטון לדנובה). בלשון ההונגרית מתייחסים לבלטון במילה "ים" (tenger) ולא "אגם".
26. פיטר אשר וגורדון וולר הקימו את הצמד פיטר וגורדון בשנת 1964 וקיבלו חוזה בחברת EMI. השניים שרו בסגנון המרסיביט. הלהיט הראשון שלהם, A world without love, נכתב על ידי פול מקרטני, שהיה אז בן-הזוג של ג'יין אשר, אחותו של פיטר. הלהיט כבש את ראש המצעד הבריטי והוריד משם את Can't buy me love של הביטלס. השיר הגיע גם לפסגת המצעד האמריקאי. גם שני הלהיטים הבאים של הצמד נכתבו על ידי פול מקרטני, והלהיט הרביעי היה ביצוע שלהם לשיר של דל שנון, אך הם לא הצליחו לשחזר את הצלחת הלהיט הראשון. הלהיט הבא שלהם True love ways של באדי הולי החזיר אותם לצמרת, וגם הביצוע שלהם ללהיט של הטדי-ברס To know you is to love you הצליח להגיע אל חמשת הגדולים בבריטניה. באותה תקופה זכו השניים גם להצלחה גדולה בארצות הברית. מבין להיטיהם הבאים, המצליח ביותר היה Lady Godiva שהוחרם בקובנטרי, בה גרה פעם הליידי. השניים נפרדו בסוף 1968. פיטר הפך למנהל בחברת אפל של הביטלס. גורדון פתח בקריירת סולו והופיע בתפקיד פרעה בסרט על פי המחזמר יוסף וכתונת הפסים המשגעת של טים רייס ואנדרו לויד ובר באמצע שנות ה-70.
27. יש מחקרים הטוענים כי עישון פסיבי עלול להגביר את הסיכון למחלת לב כללית בכ-30%, להגביר את חמצון ה-LDL, להגביר את היספחותם של תאי טסיות הדם אל דפנות כלי הדם להגברת הטרשת, ולעקה-חמצונית המזיקה לשכבת האנדותל של העורקים.[דרוש מקור] הדו"ח הכוללני של המכון הלאומי לסרטן בארצות הברית, שפורסם עוד בשנת 1999, קבע שמדי שנה מתים במדינה זו 53,000 מעשנים פסיביים מסרטן הריאה וסוגי סרטן נוספים וכן ממחלות ריאה כנפחת ואחרות. מספר זה מהווה כ-15% מהתמותה כתוצאה מעישון בארצות הברית.[דרוש מקור]
28. סלבנדי נולד בעיר ראג בהונגריה למשפחה שיוחסה לרב נפתלי כ"ץ. הוא למד תורה ועברית בעיר מולדתו, ולאחר מכן נסע לפרשבורג ללמוד אצל הרב אברהם שמואל בנימין סופר. אחר כך עבר לליפניק ללמוד אצל הרב שלמה קוועטש וכשהלה עבר לניקולסבוגר עבר יחד עמו. כשנפטר הרב קוועטש הוא שב לראג ולמד לצורך קבלת תעודת בגרות. אחר כך למד במכללת ברסלאו בה כתב דוקטורט על הרב יוסף קמחי ובסמינר הרבנים של זכריה פרנקל בין השנים 1859-1863. סלבנדי התקבל לרב בעיירה ברנט שליד דנציג ולאחר שנתיים עבר להיות רב בדירקהיים ובמחוז סביבו בבוואריה, שם כיהן משך יותר מ-30 שנה. הרב סלבנדי אסף כספים למען יהודים נרדפים ברוסיה ובפרס ובסביבות שנת 1877 החל לאסוף כספים למען יישוב ארץ ישראל. במשך מעל 30 שנות פעילות הוא כתב הוציא כ-1100 מאמרים הנוגעים לענייני ארץ ישראל במסגרת פעילות איסוף הכספים.
29. אדון ג'אנד, היאבגו של האוע'וז, שב לאיים על אותם אוע'וזים שישבו בח'ואריזם, ואלה יצאו לכבוש את השטח במרכז ח'וראסאן, שנותר פנוי עם עזיבתם של האוע'וזים שהיו בעבר תחת שליטתו של אישראיל. לאוע'וזים שבאו מח'ווארזם, בשונה מהאוע'וזים שעזבו את ח'וראסאן, הייתה הנהגה חזקה. האחים צ'אע'רי בכ וטוע'ריל בכ הציגו עצמם כמוסלמים סונים אדוקים ורכשו לעצמם הכרה כקליינטים של הח'ליפה, על-אף שהמשיכו לשלוח את אנשיהם לפשיטות ביזה. האחים לבית סלג'וק עמלו לבסס יחסים עם חוגים אורתודוקסים בערים גדולות והצליחו להביא את מרו ואת נישאפור להיכנס תחת שליטתם בשנים 1028-9. מסעוד מע'זנה נהיה מודע לאיום שמהווים הסלג'וקים לגביו וארגן מסע צבאי כנגדם. אולם כוחותיו של מסעוד החמושים בכבדות לא יכלו לתפוש את הכוחות הטורקמנים הניידים במדבר וסבלו ממוראל נמוך נוכח חוסר הסיכוי לבוז ביזה במסע זה. בשלב מסוים החליטו הסלג'וקים להסתכן בקרב ובמישור דנדאנקאן, צפונית למרו, הנחילו תבוסה לכוחות הע'זנווים. מסעוד נמלט להודו וכל ח'וראסאן והרמה האיראנית שמעבר לה נותרו פתוחים בפני הסלג'וקים. הכוחות הסלג'וקים התפצלו לשלושה, כאשר כוח בהנהגתו של מוסא הטריד את הספר של שאריות המדינה הע'זנווית, אפגאניסטאן של היום, כוח בהנהגתו של צ'אע'רי בכ נותר לשמור על הבסיס הסלג'וקי החדש בח'וראסאן וסביבתה ואילו טוע'ריל בכ יצא עם כוח אוע'וזי למסע כיבושים במערב. צ'אע'רי בכ הוסיף לח'וראסאן את ח'ואריזם והכריח את הקאראח'אנים ואת הע'זנווים, שהצליחו לשמור את ע'זנה בידיהם, להכיר בכוחו. צ'אע'רי בכ מת בסביבות 1058 והשליטה בממלכה הסלג'וקית בח'וראסאן עברה לידי בנו אלפ ארסלאן, בעוד בן אחר מבניו, קאוורט קארא-אסלאן, גיבש לעצמו בינתיים נסיכות עצמאית בקרמאן, בדרום איראן, שתשרוד עד סוף המאה ה-12.
30. טוע'ריל בכ ערך בינתיים מסעות התפשטות מח'וראסאן לכיוונים דרום-מערב ומערב. השילוב השיטתי של פעולות צבאיות ופעולות דיפלומטית במסעות ההתפשטות מעידות כי כבר בשלב מוקדם היו לסלג'וקים שאיפות מוגדרות. מטרת מסעות הכיבוש הייתה להשיג שליטה על הדרכים החוצות את הרמה האיראנית, שהובילו בכיוון אחד לבגדאד ובכיוון אחר לאזרבייג'ן, לארמניה ולאסיה הקטנה, שהייתה תחת שלטון האימפריה הביזנטית. את ההתקפות המקדימות ערך בדרך כלל איבראהים אינאל, אחיו למחצה של טוע'ריל בכ, שלרוב היה מגיע כדי להשלים את הכיבוש בעצמו. בדרך זו נכבשו, בין 1040 ל-1044, האזורים הכספיים של ח'וראסאן, ואחרי כן ראיי והמד'אן שעל הרמה האיראנית כשאצפהאן מכירה בשלטון הסלג'וקים. במסע זה נתקל טוע'ריל בכ בגוף הראשון של טורקמנים, שסירב להכיר בשלטונו ובחר לנדוד, דרך כורדיסטן, אל החלק העליון של מסופוטמיה. הבדווים והכורדים של מסופוטמיה עילית התאחדו כנגד פלישת הטורקמנים והצליחו לחסל אותם. הטורקמנים ראו באופן מסורתי את הביזה כמטרה היחידה ללחימה, ואילו טוע'ריל בכ שאף להשיג שליטה על כמה שיותר פרובינציות מוסלמיות וההתנהגות הפרועה של כוחותיו סיכנה את הגשמתה של שאיפה זו. מכיוון שהטורקמנים היוו את עיקר כוחו, לא יכל טוע'ריל בכ להסתכסך עימם ולכן החליט לנתב את פשיטותיהם מהרמה האיראנית לכיוון ארמניה ואסיה הקטנה, שנשלטה בידי האימפריה הביזנטית. פשיטות נגד הארמנים והביזנטים הנוצריים נחשבו למלחמת קודש, המשיכו מסורות ע'אזי שהטורקמנים קיבלו ממרכז אסיה ויכלו להביא לטוע'ריל בכ יוקרה כלוחם ג'האד. טוע'ריל בכ החליט לשלוח פשיטות ע'אזי בתקופות הביניים, שבין מסעי הכיבוש, שערך בארצות אסלאמיות. על-מנת למנוע יוזמות עצמאיות יתר על המידה שלח טוע'ריל בכ את איבראהים אינאל ב-1049 לפשיטת ע'אזי כנגד ארמניה והוא עצמו הנהיג פשיטה זהה ב-1054 וכתוצאה מפשיטות אלו הצליח להשיג הכרה בשלטונו מהנסיכויות הכורדיות הזעירות שבצפון-מערב איראן ולעורר כבוד בקרב ההממלכה הגאורגית המאוחדת. ב-1055 נכנס טוע'ריל בכ לבגדאד ללא קרב, לאחר שהכוחות הבויהים נמלטו ממנה. עוד קודם לכן כיוון טוע'ריל בכ למטרה זו, כשהצהיר על עצמו, שהוא עבדו הנאמן של הח'ליפה ושהוא נחוש להשיב את הסונה לבגדאד, שהייתה תחת הפרוטקטוראט של הבויהים השיעים, ולצאת למלחמה כנגד המינות האסמאעילית של הח'ליפה הפאטימי היושב במצרים. חולשת הבויהים ותמיכת אבן אל-מוסלימה, הווזיר של הח'ליפה, הקלו על טוע'ריל בכ לתפוס את בגדאד. טוע'ריל בכ העניק לח'ליפה תנאים חומריים משופרים וחלק גדול יותר באדמיניסטרציה של בגדאד וסביבותיה וזכה בתמורה לתואר "מלך המזרח והמערב", שנתן לו את הזכות לכבוש את כל האזורים המוסלמיים, ובייחוד את אלו שלא הכירו במרות העבאסית. כמו כן זכה טוע'ריל בכ לתואר סולטאן, שלמרות שהיה נמצא בשימוש עוד קודם לכן, הרי ניתן זו הפעם הראשונה באופן רשמי וסימל מתן סמכות מלאה לפעולה תחת אישורו היוקרתי של הח'ליפה, שאף נשא את אחייניתו של הסלטאן. תחת חסותם של הפאטימים התארגנה כנגד הסולטאן החדש קואליציה רחבה, שכללה את הכוחות הבויהים שברחו מבגדאד ואת הנסיכים הערביים של עיראק ומסופוטמיה, שהיו שיעים ברובם. כוחות טורקמניים, שישבו במסופוטמיה עילית ובאיראן, התמרדו כנגד טוע'ריל בכ והצטרפו לקואליציה הערבית-בויהית. הטורקמנים המורדים הונהגו בידי איבראהים אינאל, וביתר חשאיות גם בידי קותלמוש, בנו של אישראיל. למרות שהקואליציה הצליחה לכבוש את בגדאד, לקרוא בה את נוסח התפילה הפאטימית, לחסל את הווזיר אבן אל-מוסלימה ולמסור את הח'ליפה לידי מנהיג ערבי, הרי תקיפותו של טוע'ריל בכ, חוכמתו של הווזיר שלו, אל-קונדורי, והעזרה שסיפק אלפ ארסלאן הבטיחו את הניצחון הסלג'וקי. הסלג'וקים ניצחו את אויביהם באיראן, תפסו את בגדאד מחדש, חיסלו את אל-בסאסירי, מנהיג הכוחות הבויהים ושחררו את הח'ליפה בשנת 1059. בנוסף מיהרו כל הנסיכויות הערביות להציע את כניעתם ובתור ואסאלים להמשיך ולשלוט על נסיכויותיהם. לאחר שהציל את הח'ליפה פעם שנייה, ביקש טוע'ריל בכ לשאת את בת הח'ליפה לאישה ולמרות מוצאו שנחשב לברברי וגילו המתקדם לא הייתה לח'ליפה ברירה והוא אישר את הנישואים. טוע'ריל בכ מת ב-1063 ואחיינו אלפ ארסלאן ירש את תואר הסולטאן.
31. חשוב מאוד ליצור הבחנה בין שתי קבוצות מקרב פושטי הע'אזי הטורקמנים. קבוצה אחת של ע'אזי טורקמנים, בעיקר אלו שהתקיפו בנתיב הדרום-מזרחי, נשלחו ככל הנראה בידי אלפ ארסלאן כפשיטות חלוץ ומודיעין. קבוצה אחרת של ע'אזי טורקמנים הורכבה מטורקמנים עצמאיים, שפעלו על דעת עצמם, או מכאלה שהיו מורדים, שנמלטו מהאזורים האסלאמיים. דוגמה לקבוצה כזו ניתן למצוא בקבוצת פשיטה שהגיעה בשנים 1068-1067 לקיסריאה, לניאוקיסריאה ואף לאמוריום, במערב הרמה האנטולית. בכדי למנוע פשיטות של טורקמנים, ניסתה האימפריה הביזנטית בהזדמנויות שונות לשאת ולתת עם טוע'ריל בכ ומאוחר יותר עם אלפ ארסלאן. אלפ ארסלאן, שהפנה את עיקר מאמציו למערכה כנגד הפאטימים במצרים, שתעבור דרך סוריה, לא גילה התנגדות עקרונית להפסקת אש עם האימפריה הביזנטית, אולם לא עלה בידו לרסן בהצלחה את הטורקמנים, שלא היו כפופים לשלטונו. בתקופת שלטונו הראשונה יצא אלפ ארסלאן כנגד הממלכה הארמנית, שהאימפריה הביזנטית סיפחה אליה זמן קצר קודם לכן, וב-1064 אף כבש את אני (Ani), עיר הבירה של הממלכה הארמנית טרם הסיפוח הביזנטי. אלפ ארסלאן שאף גם לכבוש מחדש את המקומות המבוצרים, שבלטו מאסיה הקטנה אל תוך טריטוריה אסלאמית, כגון העיר אדסה. למרות שפעולות אלו היו בעלות אופי מלחמתי התקפי לא ניתן להקיש מתוכן על תוכנית התקפה מתוכננת כנגד האימפריה הביזנטית. יתר על כן מאז 1068 הפנה אלפ ארסלאן את מירב מרצו כנגד אלמנטים מרדניים בתוך אזורי שליטתו והכין את המתקפה כנגד הפאטימים.
32. העובדה שחלק מיחידות המידה מבוססות על כלי מידה מקובלים, חלק על ערכים מוסכמים וחלק על עצמים טבעיים - גורמת לקושי במעבר בין קני המידה השונים שמתייחסים לאותו מימד. כבר בתנ"ך אנו מוצאים עדות למעבר בין יחידות מידה שונות (במשקל: "עשרים גרה - השקל", "בקע ... מחצית השקל בשקל הקודש"; בנפח: "והעומר - עשירית האיפה הוא"), ובחז"ל אנו מוצאים הצמדה של מספרים רבים כקבועי הכפלה למעבר בין יחידות מידה שונות (כגון, בנפח: "הקב - ארבעה לוגין"), בכל הממדים שהתייחסו אליהם (אורך, שטח, נפח, משקל וזמן). כמעט לכל מידות האורך, הנפח והמשקל, נקבעו קבועי הכפלה מדויקים, ועל בסיס יחידה מקנה מידה אחד קבעו את כל יתר קני המידה באותו מימד באמצעות הכפלות (לדוגמה: נקבע שהטפח יהיה 4 אגודלים, למרות שהן שיעור הטפח והן שיעור האגודל הם מידות טבעיות שאין ביניהן קשר). כל קבועי ההכפלה שנקבעו הם מספרים שלמים או הופכים לשלמים (חוץ מן הריס, שנקבע על פי חלוקה לא שלמה של המיל, אך גם אותו ניתן לבטא באמות שלמות), דבר המראה שקביעת קבועי ההכפלה האלו דרשה עיגולים קלים של מספרים (ברור שאין המידות הטבעיות של אברי הגוף מתחלקות זו בזו חלוקה שלמה). גם בשיטות מדידה אחרות (רומית, יוונית וכיוצא בזה) השתדלו לתת כפולות שלמות, וכנראה שגם הם עיגלו חלק מן המידות.
33. רולינסון התמנה לתפקיד פוליטי בקנדהאר בשנת 1840. בתפקידו זה שמש במשך שלוש שנים, ועבודתו הפוליטית הייתה נעלה כמו גבורתו במהלך המלחמה באפגניסטן; בעבור זה תוגמל על ידי החברה באות מסדר האמבט בשנת 1844. בדרך מקרה, המושל הכללי שמע אודותיו, והביא למינויו כסוכן פוליטי בסעודיה העות'מאנית. וכך הוא עבר לבגדד, בה הוא הקדיש את מרצו ללימודי כתב היתדות, עד אשר הצליח, במאמץ רב, לפענח את כתובת ביסותון במלואה. לאחר שצבר ידע רב ערך בנושאים אלה ודומיהם, בנוסף לידע גאוגרפי רב אותו צבר במסעות מחקר רבים (כולל ביקור אצל סר אוסטן הנרי לייארד בחורבות נינוה), הוא חזר לאנגליה לחופשה ב-1849. הוא נבחר כעמית של החברה המלכותית בפברואר 1850, בזכות היותו "מוצא המפתח לפרסית העתיקה, בבלית ואשוריות בכתב היתדות. כותב מסמכים שונים על פילולוגיה, עתיקות, והגאוגרפיה במסופוטמיה ובמרכז אסיה. ומדען בולט". רולינסון נשאר בבית במשך שנתים, ב-1851 פרסם את זיכרונותיו על כתובת ביסותון, וקודם לדרגת הסגן אלוף. הוא העביר את אוסף העתיקות יקר הערך שלו של חפצים מבבל, מממלכת סבא, ומהאימפריה הסאסאנית לחבר הנאמנים של המוזיאון הבריטי, שהעניק לו סכום משמעותי כדי להמשיך בחפירות שהחל לייארד בבבל ובאשור. במהלך 1851 הוא חזר לבגדד. חפירות נערכו בניהולו, והעלו ממצאים יקרי ערך, שתרמו משמעותית לפענוח כתב היתדות. תרומתו הגדולה ביותר של רולינסון לפענוח כתב היתדות הייתה הגילוי כי לסימנים בודדים היו מספר אפשרויות לקריאתן בהתאם להקשר שלהם. לאחר תאונת רכיבה בשנת 1855 חזר לאנגליה, ובשנה זו גם התפטר מתפקידו בחברת הודו המזרחית. בשובו לאנגליה קיבל את אות מפקד האבירות של מסדר האמבט, והוא מונה למנהל כתר של חברת הודו המזרחית. 40 שנותיו הנותרות היו מלאות בפעילות - פוליטית, מדינית ומדעית - ורוב זמנו שהה בלונדון. במהלך שנת 1858 הוא התמנה לחבר במועצת הודו הראשונה, אך התפטר במהלך 1859 עם השלחו לפרס כמיופה כוח יוצא דופן ונציג מוסמך. בתפקיד זה החזיק שנה אחת בלבד, וזאת בשל אי שביעות רצונו בנוגע לעמדתו הרשמית שלו שם. לפני שליחותו הוא כיהן בפרלמנט כחבר פרלמנט (MP) מטעם מחוז רייגייט (Reigate) מפברואר עד ספטמבר 1858. הוא היה שוב MP עבור מחוז פרום (Frome) בין השנים 1865-1868. הוא מונה למועצת הודו שוב בשנת 1868, והמשיך לשרת בה עד מותו.
34. ג'ורג' ויליאם ראסל (באנגלית: George William Russell‏; 10 באפריל 1867- 17 ביולי 1935) שנודע בשם העט AE או Æ, היה כותב, עורך, משורר, צייר ופעיל לאומי אירי. ראסל נולד בעיירה לורגאן במחוז ארמה שבצפון אירלנד. בהיותו בן אחת עשרה עברה משפחתו לדבלין. הוא למד בבית הספר המטרופוליטני לאמנות, שם התוודע לויליאם באטלר ייטס. בשנות השלושים לחייו היה פעיל באגודה חקלאית קואופרטיבית ואף מונה לדוברה. בין השנים 1905 ו-1923 היה ראסל עורכו של "The Irish Homestead", בטאון העמותה. לאחר מכן שימש כעורכו של "The Irish Statesman" עד 1930. ספר שיריו הראשון, Homeward: Songs by the Way, שיצא לאור ב-1894, העמיד אותו כאחד היוצרים המזוהים עם זרם תחיית הספרות האירית. פגישתו עם ג'יימס ג'ויס ב-1902, בה התרשם מאוד מהיוצר הצעיר, השפיעה על דרכו של ג'ויס בעתיד: ראסל ערך לג'ויס הכרות עם ייטס, שפתחה דלתות בפני ג'ויס שנים מאוחר יותר. תרומתו העיקרית ליצירתו של ג'ויס הייתה בפרסום יצירותיו הראשונות. ראסל ביקש מג'ויס לכתוב סיפור קצר, "פשוט, כפרי ובעל חיוניות ופאתוס". בתמורה הוא קיבל את "אחיות", שפורסם ב-1904 ב-"The Irish Homestead", ולאחריו עוד שני סיפורים: אוולין ולאחר המירוץ. לאחר שלושה סיפורים אלה חדל ראסל מפרסום יצירותיו של ג'ויס מאחר שלא קלעו לטעם קוראי העיתון, אך שלושת הסיפורים הפכו, יחד עם סיפורים אחרים, לקובץ דבלינאים, שיצא לאור ב-1914. ג'ויס גמל לראסל בכך שהוא מופיע כדמות ביצירתו יוליסס בפרק סקילה וכריבדיס, בו ראסל משמש כבר פלוגתא לסטיבן בוויכוח על שייקספיר. לאחר פטירת אשתו, בשנת 1932, עבר ראסל לאנגליה, הוא נפטר בבורנמות' ב-1935 ונקבר בדבלין. שם העט שלו, AE, או בצורת הכתיבה Æ, הוא קיצור של המילה הלטינית Aeon, שפירושה "נצח".
35. השאלה הגדולה שנשאלה למה בניסיו מת? במהלך הסדרה, דבר שאיכזב רבות את המעריצים של הסדרה והפתיע את כולם. מריאנו מרטינז עזב את הסדרה בגלל שהעבירו את הסדרה משעה 21:00 שעת הפריים טיים , לשעה 19:00 בערב בערוץ טלפה. מריאנו והסוכן שלו פנו לכריס ואמרו לה שהוא לא יכול להישאר בסדרה שלא משודרת בפריים טיים. לאחר זמן מה מריאנו הודיע על עזיבת הסדרה בעקבות כך שלא רצו להחזיר את הסדרה לאותה שעה. בגלל זה הוא עזב באמצע הסדרה וזה אילץ את כריס למצוא תחליף למריאנו בסדרה. מריאנו מרטינז ולואיסנה לופליטו היו מאורסים באותה תקופה והיו שמועות שלואיסנה גם היא תעזוב לטובת פרויקטים אחרים אך בסוף אלו היו רק שמועות והיא נשארה עד סוף הסדרה.
36. הבעיות מתחילות לצוץ כשהוא כמעט דורס ילד ביציאתו מאימון. הילד הזה טען שמונייז והוא הם אחים חורגים, ושאמו עזבה את מקסיקו וילדה אותו בספרד. לאחר מכן הוא הראה לו תמונה של אימו, והכדורגלן ברח מהמקום במכוניתו. מאז פגישתו עם הילד חייו של מונייז נמצאו בירידה. כשנראה סוף סוף שהוא נמצא בעלייה, והוא פתח במשחק של קבוצתו הוא קיבל כרטיס אדום וירד מוקדם, מאוכזב אפילו ממה שקורא על המגרש. לאחר מכן הוא נפגש שוב עם אחיו החורג, ולאחר ריב ביניהם בורח האח הצעיר עם מכוניתו של מונייז, ופוצע את עצמו בתאונה. בבית החולים רואה סנטיאגו את אימו למספר שניות. אחר כך מתפתח רומן בין מונייז לכתבת טלוויזיה, והוא נפצע ברגלו ולא מורשה לעזוב את ביתו. הוא הבטיח לארוסתו רוז שהוא יחזור לניוקאסל, אך כעת הוא לא יכול. כשניסה לסדר את העניינים איתה הוא לא צלח, והסתכסך איתה. בינתיים התפתח הרומן בינו לבין הכתבת. בנוסף הוא הסתכסך עם סוכנו גלן פוי, בטענה שהם רחוקים מידי והוא פיטר אותו. לקראת סיום הסרט הבין סנטיאגו את מעשיו והוא ניסה להתנצל בפני רוב האנשים להם עשה עוול, חלקם (כולל ארוסתו) לא סלחו לו. קבוצתו העפילה לגמר ליגת האלופות והיא תתמודד נגד ארסנל. לאחר מחצית רעה בה ארסנל הובילה 2-0 הוכנס סנטיאגו. מאז כניסתו של מונייז החלה מדריד להשתפר, וגווין האריס הבקיע שער כדי לצמק את התוצאה. כמה דקות לפני סיום המשחק מבקיע מונייז שער כדי להשוות את התוצאה, ובתוך תוספת הזמן מבקיע דייוויד בקהאם שער מכדור חופשי כדי לתת לריאל את גביע האלופות.
37. אף שרווח שיחק בתפקידים ראשיים בסרטים והצגות מסוגות רבות, הוא בולט במיוחד ככוכב בסרטי הבורקס. בסרטים אלה זאב רווח מגלם לרוב דמות סטריאוטיפית גרוטסקית של אדם בשולי החברה המפלס את דרכו בהשתלשלות אירועים קומית, המורכבת בדרך כלל מרמאויות קטנות, התחפשויות וחילופי זהויות (אשכנזי/מזרחי, גבר/אישה, עשיר/עני, תאומים ועוד). בתקופתם זכו סרטים אלה ליחס מזלזל מצד הממסד והמבקרים. הטכניקה של חילופי הזהויות מושווית ליסודות קרניבלסקיים בתרבות ימי הביניים (מסורות "חג השוטים", "מלך ליום אחד", "הקומדיה דל'ארטה"), ערעור חתרני של יסודות החברה וחשיפת חוליה באמצעות האבסורד. טכניקה זו, שהופיעה בקולנוע הישראלי עם קומדיות הבורקס הראשונות של אפרים קישון ושל בועז דוידזון, משתכללת ומתרבה בסרטים שביים זאב רווח, שהביאו את הסוגה לשיאיה, אך גם לקיצוניות ורפטטיביות שליוותה אותו עד דעיכתו במהלך שנות השמונים[6]. בסרט "הגונב מגנב פטור" שאותו ביים ובו השתתף, ניתן למצוא סאטירה בזמן אמת על גורמים רבים בחברה הישראלית: כאשר השוטר האשכנזי, בועז דוידזון (אילן דר), מכניס את המזרחי לכלא וגונב ממנו את אשתו; מהסרט המגויס "מבצע יונתן" של מנחם גולן, כאשר זאב רווח מתחפש לשחקן המגלם את אידי אמין בצילומי הסרט, שאמנם נערכו באותה תקופה; הרוחניות "המזויפת" של נאמני הודו והמזרח, כאשר זאב רווח מתחפש למהרישי יוגי, שאכן ביקר בישראל באותה תקופה ועוד.
38. המשקלים המורכבים נפוצים מאד במוזיקה אתנית. החל במוזיקה אפריקאית, דרך מוזיקה ים תיכונית ומוזיקה מהמזרח הרחוק. במוזיקה אפריקאית אף מקובל מאוד השימוש בפוליריתמיקה, כמה משקלים בעת ובעונה אחת. המשקלים הללו השפיעו מאד על מלחינים אפרו-אמריקאים, הן במוזיקת ג'אז והן במוזיקה קלאסית. במוזיקה קלאסית מאירופה, השימוש במשקלים מורכבים היה נדיר מאד עד סוף המאה ה-19. משקל מורכב מופיע, לדוגמה, אצל צ'ייקובסקי בסימפוניה הפאתטית, שפרקה השני כתוב בחמישה רבעים, דוגמה נוספת היא סיום ציפור האש של סטרווינסקי, הכתוב בשבעה רבעים. אולם במוזיקה בלקנית שכיחות בעיקר יצירות ב-11/8, 13/8, 23/8 וכדומה. מלחיני הבלקן מחלקים לרוב את המשקל ליחידות קטנות של 2 או 3 שמיניות, שלכל אחת מהן תנועת ריקוד. כשמלחינים קלאסיים של המאה העשרים, שהבולט בהם הוא בלה בארטוק החלו לחקור את המוזיקה העממית האירופאית, המשקלים המורכבים חדרו עמוק והשתרשו במוזיקה מודרנית. גם להופעת הג'אז המורכב הייתה השפעה על כך.
39. מהקמתה בקיץ 1948 ועד לשנת 1983 עמד מנחם בגין בראש תנועת החרות. בבחירות לאספה המכוננת היא הכנסת הראשונה, זכתה חירות ל-11.52 אחוזים מכלל הקולות הכשרים (14 מנדטים). במשך מרבית שנות קיומה הייתה המפלגה באופוזיציה. דוד בן-גוריון, ראש הממשלה בשנותיה הראשונות של המדינה, הקפיד להוציא את תנועת החרות אל מחוץ לקונצנזוס הלאומי, באמירתו "בלי חרות ובלי מק"י", שכוונתה הייתה שאין להקים ממשלה שבה ישבו הקומוניסטים או הרוויזיוניסטים. במערכת הבחירות לכנסת השנייה המשיכה המפלגה לעסוק בעיקר בתרומת אנשי האצ"ל להקמת המדינה ובקריאות לשלמות הארץ. נושא זה נחשב כבר כאנכרוניסטי באותה תקופה (שאר המפלגות עסקו בעיקר בנושאים כלכליים סביב מדיניות הצנע וקליטת העלייה ההמונית). בבחירות אלה זכתה חירות לשמונה מנדטים בלבד. תוצאה זו גרמה למשבר במפלגה, בגין פרש מההנהגה למשך מספר חודשים, אך חזר לתפקידו כדי להנהיג את המאבק נגד הסכם השילומים. תוצאה נוספת של המשבר היא שהתנועה החלה להדגיש את הנושאים החברתיים-כלכליים, והחלה לקלוט לשורותיה אוכלוסיות נוספות (ליוצאי האצ"ל) שלא השתלבו בממסד השלטוני (בעיקר עולים חדשים ובני עדות המזרח). בבחירות לכנסת השלישית זכתה התנועה ב- 15 מנדטים, ומכאן בכל מערכת בחירות הגדילה או שמרה על כוחה. ב-26 באפריל 1965, לקראת מערכת הבחירות לכנסת השישית, הוקם גוש פרלמנטרי מאוחד של חרות והמפלגה הליברלית שנקרא "גח"ל" - גוש חרות ליברלים. בראש הרשימה המשותפת עמד בגין. בעוד שלכל אחת משתי המפלגות לחוד היו שבעה עשר מנדטים בכנסת היוצאת, זכתה הרשימה המאוחדת לעשרים ושישה מנדטים בלבד. הדבר היווה כישלון, ובוועידת חרות השמינית ב-1965 קראו שמואל תמיר ומרדכי אולמרט להדחתו של בגין. המשבר בתנועה נמשך עד שהמפלגה התפצלה, ותומכי תמיר הקימו מפלגה בשם "המרכז החופשי". הייתה זו קריאת התגר האחרונה על מנהיגותו של בגין במפלגתו עד לפרישתו.
40. ב-1987 העפיל וילאנדר לשני משחקי גמר, באליפות צרפת הפתוחה ובאליפות ארצות הברית הפתוחה. אולם בשני משחקי הגמר הפסיד ליריבו המושבע איוון לנדל. בטורניר ווימבלדון הודח בסיבוב הרביעי על ידי פאט קאש האוסטרלי. 1988 הייתה שנת השיא בקריירה של וילאנדר. בינואר הוא זכה בפעם השלישית באליפות אוסטרליה הפתוחה, שהתקיימה הפעם על משטחים קשים. הוא גבר בחצי הגמר על בן ארצו סטפן אדברג בחמש מערכות. בגמר גבר על פאט קאש בחמש מערכות ובכך הפך לשחקן היחיד שזכה באליפות אוסטרליה גם על מגרשי דשא (פעמיים) וגם על משטחים קשים. וילאנדר העפיל באותה השנה גם לגמר אליפות צרפת הפתוחה וניצח את אנרי לקונט הצרפתי בשלוש מערכות, כשהוא מציג משחק הגשה כמעט מושלם. הוא החמיץ רק שתי הגשות ראשונות מתוך 73 בכל המשחק (97%). באליפות ארצות הברית הפתוחה שוב העפיל וילאנדר לגמר ופגש בפעם השלישית ברציפות את איוון לנדל. במשחק שנמשך קרוב לחמש שעות ניצח בחמש מערכות וזכה בתואר הגראנד סלאם השביעי והאחרון בקריירה. הוא עלה למקום הראשון בדירוג העולמי, כשהוא מדיח את לנדל שהיה במקום הראשון שלוש שנים ברציפות. וילאנדר החזיק במקום הראשון במשך 20 שבועות עד שלנדל חזר למקום הראשון בינואר 1989. וילאנדר אמנם לא זכה מעולם בטורניר ווימבלדון, אבל נמנה עם רשימה מכובדת יחד עם עוד ארבעה טניסאים (ג'ימי קונורס, רוג'ר פדרר, אנדרה אגסי ורפאל נדאל), שזכו בטורנירי גראנד סלאם על מגרשי דשא, חימר ומגרש קשה. וילאנדר ורפאל נדאל הם שני הטניסאים היחידים בהיסטוריה שזכו לפחות פעמיים על שלושת סוגי המשטחים. הוא היחיד בהיסטוריה שזכה בארבעה תוארי גראנד סלאם עד גיל 20. וילאנדר הודיע על פרישה ממשחק באופן רשמי באוקטובר 1996.
41. רב חייא בר אשי היה אמורא בדור השני והשלישי לאמוראי בבל. בצעירותו למד אצל רב, ושימשו. במסגרת שימושו את רב, הוא למד הרבה הלכות, אותם מסר לדורות הבאים. הוא סיפר למשל, שהוא היה רוחץ את מלבושיו של רב, שהיו עשויים עור, בשבת. מכאן למדו חז"ל, כי אין איסור כיבוס בכלי עור בשבת‏[1]. כן סיפר, שכאשר הקים את רב משנתו, הוא היה רוחץ את ידיו, מברך ברכת התורה, ורק לאחר מכן מסר את שיעורו הקבוע, ומכאן שיש לברך ברכת התורה גם על תלמוד ולא רק על תנ"ך‏[2]. בהמשך, סיפר רב חייא, הוא היה מניח תפילין, וקורא קריאת שמע, ומכאן למדו ז"ל, כי על אדם להניח תפילין לפני קריאת שמע, גם אם כבר הגיע זמן קריאת שמע‏[3]. רוב אמרותיו של רב חייא הם בשם רבו רב, ולעתים נדירות בשם שמואל‏[4] לעתים מובאים בתלמוד גם פסקיו הוא‏[5], לעתים אף חלוק עם רבו רב‏[6] היה חברו של רב הונא ודן עימו על פסקיו של רבם המשותף - רב‏[7].
42. כוחות הביטחון הספרדים, שצפו במהומה סביב מי שחשוד במעורבות בפיגועים שעל אדמתם, החלו לתהות אם אכן נפלה טעות בכיוון החקירה שלהם. הם ריכזו מאמץ ובחנו האם אולי ייתכן ומייפילד אכן קשור לפרשה. מאמצי הרשויות בספרד נשאו פרי, וב-19 במאי 2004 דיווחו כלי התקשורת בספרד כי טביעת האצבע שיוחסה למייפילד שייכת לע’ונאן דאוד, מהגר אלג’יראי. לחץ תקשורתי עולמי הוביל לשחרורו של מייפילד ביום שלמחרת. הרשויות בארצות הברית הצליחו להוציא צו איסור פרסום גורף אשר השתיק את הפרשה, אך לא לזמן רב. לאחר מספר ימים הסיר בית המשפט את צו איסור הפרסום וקבע כי יש להעביר לידי מייפילד את כל חומר הראיות נגדו והמסמכים המשפטיים שהובילו למעצרו. ה-FBI ניהל חקירה פנימית שבדקה האם מייפילד היה קורבן של חוקר נמרץ מדי, או שמא נעצר בשל אמונתו המוסלמית למרות שהיה אזרח מן השורה. מסקנות החקירה הפנימית שפורסמו על ידי מנגנון הדוברות של הבולשת היו שמייפילד לא נעצר בגלל אמונותיו וכי הבולשת פעלה בהתאם לרוח החוק האמריקאי. ה-FBI אף טרח והתנצל בפני מייפילד על עוגמת הנפש שנגרמה לו ובכך נדמה היה שהסתיימה הפרשה.
43. גרמנית (Deutsch - דּוֹיְטְש, להאזנה (מידע · עזרה)), היא שפה גרמאנית מערבית השייכת לקבוצת השפות הגרמאניות של משפחת השפות ההודו אירופאיות. גרמנית היא אחת השפות המדוברות בעולם. עם מעל 100 מיליון אירופאים (כרבע מכלל האירופאים) שבפיהם היא שפת אם, גרמנית היא השפה המדוברת ביותר באיחוד האירופי‏[1]. גרמנית היא השפה השלישית או הרביעית בפופולריות שלה כשפה זרה שנלמדת ברחבי העולם, והשנייה בפופולריות שלה כשפה זרה באירופה‏[1], ארצות הברית ומזרח אסיה (יפן)[דרוש מקור]. היא אחת השפות הרשמיות של האיחוד האירופי, והשפה השכיחה ביותר באינטרנט, אחרי האנגלית (ויקיפדיה הגרמנית היא השנייה בגודלה מבין הוויקיפדיות). הגרמנית מדוברת בעיקר בגרמניה, אוסטריה, ליכטנשטיין, חלקים גדולים של שווייץ, לוקסמבורג, אזור דרום טירול (Südtirol) באיטליה, חלק קטן מפולין, הקנטונים המזרחיים בבלגיה, אזורים ברומניה, חבל אלזס וחלק מחבל לורן בצרפת. בנוסף, במושבות לשעבר של גרמניה, כמו למשל נמיביה, ישנם חלקים באוכלוסייה שדוברים גרמנית, ויש גם כמה מיעוטים דוברי גרמנית במזרח-אירופה ברוסיה, בהונגריה ובסלובניה. גם בצפון אמריקה ובמדינות בדרום אמריקה כמו ארגנטינה ישנן קהילות דוברות גרמנית. כמו כן האמיש וחלק מהמנוניטים מדברים בניב של גרמנית.
44. המונח המקראי העברי שואה, שמשמעו המקורי (מימה"ב ואילך) חורבן, החל לשמש בשפה העברית כבר משנות הארבעים המוקדמות הגדרה המקובלת לרצח יהודי אירופה. המונח Holocaust שהחל לשמש בשנות החמישים מושג המקביל בלועזית, מתייחס במקורו לקרבן כליל (קרבן הנשרף כולו על המזבח). הבחירה בשני מונחים אלו שמקורם דתי, מבטאת את ההכרה באופי ובממדים חסרי התקדים של האירוע. יש הרואים בשואה שם כולל לפשעים ולזוועות שחוללו הנאצים בשנות משטרם, ואחרים אף מרחיקים לכת ומשתמשים במונח גם ביחס למעשי רצח המוני נוספים. בגלל עניין זה, אנו רואים חשיבות לשימוש במונח העברי שואה (Shoah) גם בשפות לועזיות שבהן נעשה כבר שימוש רב במונח Holocaust. פרשנויות שונות לאירועים ההיסטוריים הללו הולידו מגוון מונחים נוספים אשר מעניקים לו משמעויות שונות: Destruction - הרס (בו עשה נעשה שימוש בספרו של ראול הילברג), Catastrophe - קטסטרופה (מונח שהיה בשימוש בעיקר בספרות המחקר ברוסיה הסובייטית) ו"חורבן / גזרות ת"ש-תש"ה" (בעולם החרדי).
45. גרוויטי פולס הינה סדרת טלוויזיה מצוירת המשודרת בערוץ דיסני. הסדרה עוקבת אחר עלילותיהם של זוג אחים- מייבל הילדותית והשטותית ודיפר הרציני והפחדן המגיעים לחופשת קיץ בבקתת המיסתורין- החנות שבבית דודם סטאן הנמצאת בעיירה המסתורית גרוויטי פולס. יחד עם ונדי- העובדת היפה בת ה-15 שדיפר אוהב, וסוס- העובד הגדול והלא זהיר הם עוברים הרפתקאות מסעירות ברחבי גרוויטי פולס. באחד הפרקים דיפר מוצא ביער ספר עתיק שהוחבא על ידי איש אלמוני. בספר כתובים תיעודים על התרחשויות מוזרות הקורות בעיירה. דיפר מנסה להסתיר ממייבל את הספר, אך היא מגלה אותו. בסדרה הם נתקלים ביצורים כגון גמדים, רוחות רפאים, שכפולים מרושעים (של דיפר, שהוא יצר בעזרת מכונת צילום מכושפת), בובות שעווה מכושפות, נער עם כוחות קסם, דמות ממשחק מחשב שיצאה לעולם האמיתי, אדם הנוסע בזמן, מנוטאורים, מפלצת ים , המפלצת של קיץ - ווין ועוד.
46. הנחת אוילר-ברנולי, הנקראת על שם דניאל ברנולי ולאונרד אוילר, היא הנחה פיזיקלית הטוענת כי בכפיפה סימטרית של קורות, חתך מישורי וניצב לציר הקורה לפני הכפיפה יישאר מישורי וניצב לציר הקורה גם בעת הכפיפה.
הנחה זו תקפה אם אורך הקורה גדול משמעותית מרוחבה. תאונה של מטוס בואינג התרחשה מכיוון שתנאי זה לא התקיים: פין החיזוק של אחד המנועים נסדק וגרם לנפילת המנוע. חקירה בנושא העלתה כי השימוש בהנחה היה מוטעה מכיוון שיחס ממדי הפין היו 1:1.5. בתורת הכפיפה של לוחות, הנחה מקבילה לתנאי ברנולי-אוילר היא הנחת קירכהוף-לאב (Love). להלן פיתוח משוואת אוילר-ברנולי, כמתואר באיור.העיבור בציר c-c יחסית לציר הניטראלי הוא:
47. מבנה התחנה הראשון הוקם החל בשנת 1862, ונחנך ב-25 בפברואר 1863 בשם "התחנה המרכזית של הרכבת הרומאית" (Stazione Centrale delle Ferrovie Romane). ב-1869 נחגגה תחילתן של העבודות המקדימות להקמת מבנה חדש לתחנה, במעמד האפיפיור פיוס התשיעי. בשל השתלטות איטליה על העיר שנה לאחר מכן, העבודות התעכבו, והמבנה הושלם לבסוף בשנת 1874. מבנה זה שכן כ-200 מטרים צפונית-מערבית למבנה הנוכחי, ותפס כמעט את כל שטחה של כיכר צ'ינקווצ'נטו. ב-1935 החלו הרכבות החשמליות הראשונות לפקוד את התחנה, ובד בבד הוחלט להקים במקום מבנה חדש אשר יעניק מענה לצרכים התחבורתיים המתפתחים. התוכניות אושרו בשנת 1939, וחלק מהתחנה נהרס. הקמתם של אגפי הצד החלה ומרבית הבניין הושלם בסגנון אדריכלי פשיסטי, בטרם פסקו העבודות ב-1943 עקב התמוטטות איטליה הפשיסטית. לאחר מלחמת העולם השנייה המשיכו עבודות ההקמה, אך התוכניות המקוריות לחזית המבנה נזנחו, ותחת זאת נערכה תחרות אשר במהלכה נבחרה תוכנית חדשה. התוצאה העיקרית של תוכנית זו הייתה תוספת של מבואה גדולה שקירותיה עשויים מזכוכית, וגגה מעוצב בצורת גל. המבואה, שמרככת במעט את החזות הפשיסטית של המבנה, זכתה לכינוי "הדינוזאור", בשל הפרופיל שלה. התחנה החדשה נחנכה בשנת 1950. המבואה מובילה אל הגלריה, חלל רוחבי גבוה ובו חנויות ושירותים נוספים לנוסעים, וממנה מתבצעת הגישה אל הרציפים. מתחת לתחנה שוכן מרכז מסחרי המכונה "פורום טרמיני" (Forum Termini). התחנה חודשה לקראת שנת 2000, ומאז 23 בדצמבר 2006 היא מנציחה את שמו של האפיפיור יוחנן פאולוס השני.
48. באייטוס התקיימה קהילה יהודית קטנה. ב-1900 נכללה הקהילה ברשימת 34 הקהילות המאורגנות בנסיכות הבולגרית‏[3]. השכונה היהודית מוקמה בחלקה הצפוני של העיר ובמקום נבנה בית כנסת וכן היה בית עלמין יהודי שמוקם בפאתיה הדרום מזרחיים של העיר. במקום מצויות עדיין שרידי מצבות של נפטרים יהודים. במרכז השכונה היהודית הייתה באר מים ועליה כיתוב "באר היהודים". בראשית מרץ 1943 ערך המשרד לענייני יהודים בראשות אלכסנדר בלב רשימות של כל יהודי בולגריה לקראת גירושם למחנות ההשמדה. ברשימת מכסת הגירוש הראשון שיועד ל-10 במרץ וכללה 6,365 יהודים מ"בולגריה הישנה", לא נכללו יהודים מהעיר אייטוס‏[4]. ידוע שהתגוררו יהודים בעיר גם בתקופת מלחמת העולם השנייה, הייתה פעילות ציונית וכפי שאירע בכל הקהילות היהודיות בבולגריה, נשלחו הגברים בגילאי 20-40 לעבודות כפייה‏[5]. מרבית יהודי העיר עלו לישראל בגל העלייה בין השנים 1947 ל-1949. ב-28 במאי 1949 בשלהי גל העלייה, ערך הקונסיסטוריון של יהודי בולגריה מפקד ובאייטוס נמנו 7 יהודים‏[6]. בראשית המאה ה-21 לא התגוררו יהודים בעיר.
49. בשנת 1973 רכשה את מבנה התיאטרון חברת פרזות - "חברה ממשלתית עירונית לשיכון ירושלים", כחלק מתוכנית לשינוי פני שכונת נחלאות, שכללה הריסת בתי השכונה העתיקים ובנית שיכונים חדשים, כשהמבנה של פרגוד היה חלק ממנה. בשנת 1975 דרשה החברה ממרק לפנות אותו אך ההריסה נמנעה בעקבות התערבותו של טדי קולק, ראש העיר דאז. בשנת 1977 הוצא צו פינוי שגם הוא לא בוצע בגלל התערבותו של טדי קולק. בסופו של דבר אריה מרק קיבל אישור להשתמש במבנה. עיריית ירושלים בתקופת טדי קולק הייתה מעוניינת בהמשך הפעילות התרבותית של תיאטרון פרגוד, ואף סיפקה תמיכה תקציבית למקום במשך מספר שנים. בשנת 2000 החליטה חברת פרזות להפעיל את צו הפינוי שהוצא לתיאטרון 23 שנה לפני כן והוקפא מאז, לפני שתחול עליו התיישנות, כדי לבנות במקומו בניין דירות. בראיון לעיתון מעריב אמר מנכ"ל חברת פרזות דאז אברהם סימן טוב (נציג מפלגת ש"ס): "הבניין הזה הוא כתם מכוער בלב השכונה ששופצה להפליא. חוץ מזה, מדובר בנכס ששוויו מיליון וחצי דולר, ויכול להפוך למבנה של עשר יחידות מגורים. אני, כמנכ"ל חברה ממשלתית, לא יכול לוותר על סכום כזה על דעת עצמי לטובת אדם פרטי. אם משרד התרבות או עיריית ירושלים רוצים לממן את הישארות התיאטרון ­ אין לי בעיה. אבל מההתרשמות שלי, כל הגורמים כבר הבינו מזמן שהצדק איתנו." בשנת 2003 פנה אריה מרק לבית המשפט העליון בבקשה לביטול הצו. בשנת 2005 התיאטרון נסגר על פי החלטת השופטת איילה פרוקצ'יה מביהמ"ש העליון (רע"א 1764/03).[3] נכון לשנת 2011 דבר לא נעשה עם מבנה התיאטרון או מבנים נוספים סמוכים בבעלות חברת פרזות. בינואר 2012 אישרה עיריית ירושלים סופית את פירוק חברת פרזות. ושהכסף שבקופתה יועבר לעירייה ויופנה לטובת הדיור הציבורי בעיר. במסגרת ההחלטה מבנה תיאטרון פרגוד יהרס ויבנה במקומו בניין מגורים.[4]
50. בשנת 1966 כמעט וניצח בהופעתו הראשונה במרוץ אינדיאנפוליס 500 ונאלץ לפרוש שמונה הקפות לפני הסיום בגלל תקלה במנוע, כשהוא מוביל על פני מתחריו ביותר מהקפה שלמה. בזכות הופעתו זו הוא זכה בתואר "רוקי השנה". באותה שנה, היה מעורב בתאונה על המסלול, בעת שהתחרה בגרנד פרי הבלגי, וכתוצאה מהתנגשות בין מספר מכוניות בעקבות גשם פתאומי, הוא מצא עצמו הפוך במכוניתו, כשדלק נוזל על גופו. רק בעזרת שניים מחבריו, שהתנגשו בסמוך לו, הצליח להיחלץ ממכוניתו. אירוע זה הניעו להתחיל במאמצים לשפר את בטיחות מרוצי המכוניות, נושא שבו עסק אף לאחר פרישתו מן המסלול. בין השיפורים העיקריים שהוכנסו במכוניות המרוץ מאז אותו אירוע, היה מתג המנתק את הזרם החשמלי במכונית, וכן הגה שניתן לנתקו, ליציאה נוחה יותר של הנהג מן הרכב. סטיוארט, שאף ראה בדאגה את זמני הפינוי הארוכים של נהגים פצועים לבית החולים, דאג מאז להביא את רופאו האישי לכל מרוץ שבו השתתף, בעוד שקבוצת המרוצים בה נהג דאגה לרכב פינוי נפרד לנהגי הקבוצה. סטיוארט זכה באותה שנה לראשונה בגרנד פרי במונקו, ולהצלחה פחותה במרוצים אחרים. גם עונת 1967 לא האירה פנים לסטיוארט שלא הצליח לנצח באף מרוץ פורמולה 1, אולם הוא שב והתחרה בפורמולה 2, שם ניצח בשלושה מרוצים. בשנת 1968 עבר סטיוארט להתחרות עבור קבוצת מאטרה. בעונת 1968 זכה בגרנד פרי ההולנדי, במרוץ שהתנהל בגשם כבד, וכן בגרנד פרי הגרמני, שם ניצח בפער של ארבע דקות, אחד הניצחונות הבולטים ביותר בהיסטוריית הפורמולה 1, למרות גשם וערפל על המסלול. הוא אף זכה באותה עונה בגרנד פרי האמריקאי. את הגרנד פרי בספרד ובמרוקו הוא החמיץ בגלל פציעה ואת המרוץ במקסיקו סיטי הוא לא סיים לאחר תקלה במכוניתו, עובדה שהובילה לזכייתו של גרהם היל באליפות הנהגים. בשנת 1969 ניצח סטיוארט במרוצי הגרנד פרי בדרום אפריקה, ספרד, בריטניה, ואיטליה, והפך לאלוף העולם. עד עונת 2005, בה זכה פרננדו אלונסו באליפות כשנהג עבור קבוצת רנו, היה סטיוארט הנהג היחיד שזכה באליפות במדי קבוצה צרפתית. למעשה, רכבו של אלונסו נבנה בבריטניה ולכן סטיוארט עודנו הנהג היחיד שזכה באליפות עם רכב שיוצר בצרפת.
51. בתגובה למצב הדברים פתח סטיוארט במסע הסברה בצוותא עם ראש קבוצת BRM, לואיס סטנלי, כדי לשפר את שירותי החירום ולשפר את גדרות הבטיחות סביב המסלולים. הוא סיפר כי המרוצים התקיימו עד אז במסלולים בהם לא היו גדרות בטיחות ליד אזור השרות, והדלק עמד במשפכים באזור עצירת הרכבים, בעוד מכוניות היו עלולות להתרסק לתוך האזור. בשלב ראשון שכר סטיוארט את שירותיו של רופא פרטי שיהיה נוכח בכל מרוציו, והדביק מפתח ברגים למוט ההגה במכוניתו, לשימוש בשעת חירום. סטיוארט דרש להציב חובת חגירת חגורות בטיחות וקסדות שלמות, לכל נהגי המרוץ, דרישות שהיום קשה לתאר מרוץ בלעדיהן. הוא אף דרש מבעלי מסלולי המרוץ לחדש את המסלולים ולהתקין בהם אמצעי בטיחות, לצורך כך אירגן חרם נהגים על המסלול הבלגי שבו אירעה לו התאונה, ועל המסלול הגרמני. זאת עד להתקנת גדרות בטיחות, מסלולי מילוט, צוותי כיבוי אש, ומתקנים רפואיים משופרים.
ניסיונותיו של סטיוארט לשיפור בטיחות מרוצי המכוניות לא התקבלו בברכה בקרב בעלי מסלולי המרוץ, מארגני המרוצים, חלק מן הנהגים, ועיתונאים. אולם מאמציו הועילו הודות לאהדת הציבור ולחושיו העסקיים. לאחר ניצחונו בגרנד פרי הגרמני בשנת 1968, כשהוא נוהג בגשם שוטף, עם שבר בפרק כף ידו, איש לא העז עוד להטיל ספק באומץ ליבו כאשר ביקש לשפר את אמצעי הבטיחות במסלולים.
52. בנוסף לאמור לעיל תקן SensorML מאפשר תיאור מפורט וברור של שרשרת תהליכי ליבה מרוכבים מתתי תהליכים המרכיבים אותם, דבר המקנה יכולת עיבוד של כל מידע ארכיוני או מידע בזמן אמת. שפת הליכי ה–SensorML בנויה בצורה כזו שתאפשר מתן שימוש חוזר מרבי ברכיבים ותמיכה בתזרים מידע כבר מתחילת התהליך. בשיוך למערכת מדידה כלשהי, שרשרת ההליכים בנויה כך שעל ידי היתוך נתונים או תוכנת עיבוד קיימת הקניית אפשרות להכנסת נתונים הבאים מהמערכת ללא צורך בתיאור המערכת בכללותה, זהו כלי עזר המסופק על ידי כלי שילוב במערכת האחראים על עיבוד מידע המתאפר מתקן SensorML גנרי. במובן מסוים, דבר זה מאפשר שימוש ב–SensorML למתן יכולת "תצפית - נגזרת" בתיאור התהליך בו יישום מסוים יכול לייצר כמות מידע גדולה כל זאת ללא ידע מקורם של נתונים אלו. בשרשרת תהליכים, כל תת-תהליכים מקושרים באלגוריתם המגדיר אותם כרצף פעולות, שיטה זו מכילה את כל המידע הנדרש למתן תוקף לתת תהליכים אלו בתוך שרשרת התהליכים העיקרית. בנוסף לכך, כל קטע ("בלוק") בשרשרת התהליכים מכיל גם הוא תת-שרשרת, דבר זה הופך את תקן ה–SensorML למאוד מודולרי. הודות לתחביר הגנרי, תקן ה–SensorML יכול אף לשמש לתיאור הליך שרשרת שלא מקושר באופן ישיר למערכת הכללית. סוג כזה של תהליך יכול לשמש להעברה ועיבוד מידע באופן ישיר ללא התמודדות עם תיאור המערכת או הסנסור, דבר הגורם להפקת מידע ברמה גבוהה מנתוני מדידה בסיסיים. כמו כן ה–SensorML משמש מעין מנגנון המגדיר התנהגות ממשק ייחודית ומאחסן אותה בספרייה אזורית ספציפית, יכולת זו היא אחת החשובות של שפת ה–SensorML והיא מקנה סיוע רב בהתמודדות עם מצבור רב של מידע שיטתי.
53. יפן טוענת לריבונות על האיים הקוריליים הדרומיים: איטורופ, קונאשיר, שיקוטן והבומאי, אשר נמצאים כיום בשליטת רוסיה. ברקע הסכסוך הטריטוריאלי על איים אלה, הנקראים בפי היפנים "השטחים הצפוניים", עומדים מספר הסכמים שחתמו ביניהן האימפריה היפנית והאימפריה הרוסית. הראשון שבהם היה חוזה שימודה משנת 1855, שקבע את הגבול בין יפן לרוסיה במצר פריס שבין האי איטורופ לאי אורופ והניח בשליטת יפן את ארבעת האיים. עשרים שנה לאחר מכן נחתם בין האימפריות חוזה נוסף, חוזה סנקט פטרבורג, שבו ויתרה יפן על האי סחלין תמורת שליטה בכל האיים הקוריליים עד לחצי האי קמצ'טקה. הסכם פורטסמות', שסיים את מלחמת רוסיה-יפן, העניק ליפנים את חלקו הדרומי של האי סחלין. במבצע סערת אוגוסט, עם תום מלחמת העולם השנייה, נכבשו האיים הקוריליים על ידי ברית המועצות והיו בשליטתה עד להתפרקותה, אז עברו לשליטת רוסיה. חוזה סן פרנסיסקו שנחתם בין יפן לבעלות הברית קובע כי על יפן לוותר על הדרישה לריבונות באיים הקוריליים, אולם העמדה היפנית גורסת שאיים אלה אינם חלק מהאיים הקוריליים, ולכן חוזה זה לא חל עליהם.‏[1] יפן טוענת לריבונות גם על סלעי ליאנקור, או כפי שנקראים ביפן, טקשימה, אשר בשליטת קוריאה הדרומית. יפן כבשה סלעים אלה בשנת 1910, אך בחוזה סן פרנסיסקו הם לא צוינו במפורש כשטחים שעל יפן לוותר עליהם. בתום הכיבוש האמריקאי של יפן שורטט קו הגבול הימי בין יפן לקוריאה בידי הכוחות האמריקאיים ממזרח לסלעים, והדבר הותיר אותם בשליטה קוריאנית.‏[2] כמו כן, יפן מחזיקה באיי סנקאקו, שלריבונות עליהם טוענות הרפובליקה העממית של סין והרפובליקה הסינית (טאיוואן). הן האיים הקוריליים הדרומיים, הן סלעי ליאנקורט והן איי סנקאקו מאופיינים בעושרם בדגה ובעתודות נפט וגז פוטנציאליות, והריבונות עליהם מרחיבה את האזור הכלכלי הבלעדי, שמאפשר את ניצולם של משאבים טבעיים אלה.
54. אוכלוסיית היונקים ביפן דרה ברובה באזורי ההרים המיוערים במדינה. המקוק היפני הוא הפרימט הצפוני ביותר בעולם, למעט האדם, עת תפוצתו מגיעה לקצה הצפוני של האי הונשו. זהו מין אנדמי ליפן, להוציא פרטים אשר הובאו לטקסס, ארצות הברית, בשנות ה-70 של המאה ה-20. עם היונקים האחרים נמנים דובים, חזירי בר, שועלים, איילים, ארנבות וסמורים. יפן ממוקמת על ציר נדידת עופות במזרח אסיה, דבר אשר מביא את מספר מיני העופות הנמצאים ביפן, באופן ארעי או דרך קבע, לכ-600 מינים. ישנו מגוון של זוחלים, לרבות שני מינים ארסיים של נחשים ועוד מיני כרכן שאינם ארסיים לאדם, וכן מיני צבים ולטאות. מבין מיני הזוחלים האנדמיים ליפן ניתן למנות את סלמנדרת הענק היפנית החיה בקיושו ובחלקים המערביים של הונשו. החרקים ביפן אופייניים לאקלים הלח הממוזג השורר במדינה,‏[11]‏[12] אם כי ישנם חרקים שהסתגלו לכל סוגי האקלים ביפן, דוגמת ה-Tanna japonensis, מין של ציקדה, השוכן מהוקאידו שבצפון ועד איי ריוקיו שבדרום. יפן עשירה בדגה הודות לזרמי הים החמים והקרים בגופי המים המקיפים אותה, זרם אויאשיו וזרם קורושיו. ניתן למצוא במימי יפן לווייתנים ודולפינים וכן דגי מאכל שונים ומיני סרטנאים. כמו כן, בנהרות ובאגמים במדינה ישנם דגים בשפע, לרבות טרוטה וסלמון.‏[11]
55. נכון לשנת 2010, 67% מאוכלוסיית יפן מתגוררת באזורים עירוניים.‏[21] באופן כללי, ניתן לומר שעיר ביפן היא יישוב עם מעל ל-50,000 תושבים. מעמדו של יישוב כעיר נקבע ברמת המחוז, וערים גדולות במיוחד, עם מעל 500,000 תושבים, מקבלות מן הממשלה מעמד של "עיר בתקנה ממשלתית" (政令指定都市) ומחולקות מנהלית לרבעים בעלי סמכויות מסוימות בתחום השלטון המקומי. יוצאת מכלל זה היא טוקיו. טוקיו, אשר למעשה מוגדרת מאז 1943 כמטרופולין ומשמשת יחידה מנהלית המקבילה למחוז שתחתיו רשויות מוניציפליות נפרדות, היא בירת יפן והעיר הגדולה ביותר והמאוכלסת ביותר בה, עם למעלה מ-13 מיליון תושבים במחוז. היא מהווה את המרכז השלטוני והכלכלי של המדינה למן המאה ה-19, אז העביר הקיסר מוצוהיטו את הבירה מקיוטו לטוקיו. טוקיו שוכנת בחבל קאנטו שבאי הונשו לחוף האוקיינוס השקט. בתחומה של טוקיו 23 רבעים מיוחדים, שלכל אחד מהם, בשונה מהרבעים של ערים אחרות, שלטון מקומי עצמאי כשל עיר. מספר התושבים המתגוררים ב-23 הרבעים המיוחדים של טוקיו עומד על כ-9 מיליון. קיוטו, השוכנת בחלקו המרכזי של האי הונשו, בעמק המהווה חלק מאגן יאמאשירו, היא הבירה ההיסטורית של יפן ומרכז התרבות במדינה. קיוטו מפורסמת בזכות היותה שמורה ומסורתית יותר, לעומת ערי יפן המודרניות ממנה. בכך היא מהווה מעין צוהר לתרבות היפנית המסורתית. בעיר מקדשים רבים של בודהיזם ושינטו, גנים, ארמונות ומבנים אדריכליים נוספים בעלי עניין. רובע גיון בעיר ידוע בשל הגיישות הרבות בו. יוקוהמה היא העיר המאוכלסת ביותר ביפן אחרי טוקיו, שמוגדרת מטרופולין. יוקהמה שוכנת אף היא לחופו של מפרץ טוקיו ומהווה נמל חשוב ומרכז כלכלי. עיר זו הייתה מהערים היפניות הראשונות שנפתחו למערב. בעיר שוכן המגדל הגבוה ביותר ביפן, יוקוהמה לנדמרק טאוור. הבאה ברשימת הערים המאוכלסות ביותר במדינה היא אוסקה, השוכנת לחופו של מפרץ אוסקה באוקיינוס השקט. העיר מהווה אף היא נמל חשוב ומרכז מסחרי במדינה. בעיר אוכלוסיית יוממות גדולה מאוד, עד שבשעות היום מספר האנשים בעיר גדל בכ-40% לעומת הלילה.
56. בהיותו בן 19 יצא לצרפת – תחילה ללימודים באוניברסיטת סורבון בפריז, אך כעבור שנה עבר ללימודי חקלאות בנאנסי והשתלם כאגרונום. במהלך שהותו שם התקרב לחוגי בוהמה, ובהשפעתם ובעזרת אביו התפרסם לראשונה במרץ 1931 שיר מפרי עטו בבמה ספרותית מוכרת: השיר "בשטף עיר" ראה אור בכתב העת "כתובים".‏[1] במהלך חופשת הקיץ, שבה בילה בארץ ישראל, התפרסמה רשימתו הראשונה ב"הארץ" (22-23 בספטמבר 1931). לאחר מכן הוסיף לפרסם משיריו ב"כתובים" וב"גזית". כששב לארץ בקיץ 1932 עבד במשך תקופה קצרה במקווה ישראל, אך במהרה עבר לעסוק בכתיבה עיתונאית – תחילה בעיתון "דואר היום", ואחר כך, לזמן קצר, בשבועון "בשער". במקביל המשיך לפרסם גם ב"כתובים" (בשם העט "נ. העזתי"), ב"טורים" וב"הארץ", ובמהלך 1933 החל לכתוב פזמונים לתיאטרון "המטאטא". ביולי 1934 החל לפרסם בעיתון "דבר" טור שירֵי אקטואלי בשם "סקיצות תל אביביות", שעליו חתם בשם העט "אלוף נון". במהלך ארבעה חודשים הופיעו 26 טורים. בנובמבר 1934 עזב את "דבר" והחל לפרסם ב"הארץ" טור דומה אך בעל אופי פחות לירי ויותר סאטירי, בשם "רגעים". הוא התמיד בכתיבתו שמונה שנים, שבהן התפרסמו 297 טורים חתומים בשם העט "אגב".
57. בטור "רגעים" שכתב ב"הארץ" מסוף 1934 ועד תחילת 1943, עסקו רבים מהשירים בעיר תל אביב, אך עם פרוץ מלחמת העולם השנייה עסקו שירים רבים במלחמה זו ובשואה, ונימתם הייתה של עידוד ונחמה. לאחר מותו קובצו שירי המדור בספר "רגעים" (שני כרכים, הוצאת הקיבוץ המאוחד, תשל"ד). לאחר שעזב את "הארץ" וחזר לכתוב בדבר, הופיעו שיריו האקטואליים במדורו "הטור השביעי" שהתפרסם אחת לשבוע במשך 24 שנים. במהלך השנים קובצו שירי הטור בכמה מהדורות של ספרים הנקראים "הטור השביעי". רבים משירים אלו הביעו מחאה נגד הבריטים וביטויי תמיכה בפלמ"ח וב"הגנה" שלחמו בהם. בחלק מהשירים הוקיע את מעשי האצ"ל והלח"י. אחד משירי "הטור השביעי" הידועים ביותר הוא "מגש הכסף", שהודפס ב"דבר" ב-19 בדצמבר 1947, עם פרוץ קרבות מלחמת העצמאות, המתאר את תרומתם של הלוחמים להקמת המדינה ואת מחיר הדמים שנדרשו לשלם עליה. גם לאחר הקמת המדינה המשיך בפרסום הטור ועסק גם בשאלות מוסר, כבשיר "אלמנת הבוגד", שפורסם בעקבות הוצאתו להורג של מאיר טוביאנסקי, והשיר "על זאת" שבו ביקורת על פשע מלחמה של לוחם ישראלי. אחד הפרסומים, "יום הזיכרון והמורדים", עורר פולמוס רב כשתבע בו כי לא יבדילו בין גבורת מורדי הגטאות לבין תגובתם של שאר היהודים בשואה, כולל זו של היודנראט. ב-9 ביולי 2012 ציטט אתר ביקורת התקשורת לאטמה שיר בחרוזים שכתב אלתרמן בטור השביעי, בשנת תשט"ו (1955), בתור ביקורת אקטואלית על כתבה שפורסמה באותו יום באתר "וויינט" של ידיעות אחרונות, בה דווח על ירי מרצועת עזה לעבר תושבי הדרום‏[5].
58. הנסיון הראשון לפתיחת שערי יפן היה מצד האימפריה הרוסית. ב-1792 שלחו הרוסים ליפן שייטת שעגנה ביפן, הרוסים ידעו כי אם יצהירו על מטרת בואה של השייטת, יאסר עליה לעגון בחופי יפן ולכן טענה השייטת כי עליה להחזיר שלושה מלחים יפנים שנאספו לאחר שספינתם טבעה. בהגיעם לחוף ביקש מפקד השייטת, להידבר עם היפנים אודות פיתוח קשרי מסחר בין רוסיה ליפן ואולם היפנים סירבו להיפגש עימו. 12 שנה מאוחר יותר שלחו הרוסים את ניקולאי רזנוב לנגסאקי ליפן עם הדרישה כי יפן תאשר לספינות החברה הרוסית-אמריקאית העוברות בשטחה בדרכן לאמריקה, לעגון בשטחה על מנת להצטייד. משסרבה יפן לבקשתו, הורה על הפגזת כפרים יפנים לידם עבר בחזרתו לאמריקה. בשל התגרות זו החלה יפן להתכונן למלחמה מול הרוסים, אך המלחמה נמנעה בסופו של דבר בשל העובדה שרוסיה שהייתה באותו הזמן במלחמה עם נפוליאון, לא רצתה לפתוח חזית שנייה במזרח. מעצמה אירופאית נוספת שניסתה לפתוח את שערי יפן הייתה בריטניה. ב-1808 במסגרת מלחמתה של אנגליה בנפוליאון נכנסה ספינה אנגלית לנמל נגסאקי בתואנה כי היא מחפשת ספינות הולנדיות העשויות להימצא באזור (הולנד הייתה בת בריתו של נפוליאון במלחמה), הבריטים הורשו להיכנס אך משלא מצאו את מבוקשם דרשו מהיפנים לספק להם מזון ומים ואיימו בהפגזה על חופי נגסאקי אם לא תענה דרישתם. מושל נגסאקי העניק לבריטים את מה שרצו בניגוד לאיסור היפני על מתן אספקה לכוחות זרים, ולאחר מכן הוא התאבד. ב-1844 שלח מלך הולנד מכתב לשליט יפן בו הוא מבקש מהיפנים להיפתח יותר למערב ולהתחיל לסחור עימו, ואולם השליט היפני התעלם מן המכתב. הדבר שהמריץ את המערב במאה ה-19 ביתר שאת לפתיחת שערי יפן, היה המהפכה התעשייתית והצורך שנוצר במדינות המערביות לחומרי גלם, כמו גם שיפור כח האש של מדינות המערב לעומת מדינות מזרח אסיה שפיגרו מאחור. כעת יכולות היו מעצמות המערב להתמודד עם הצבאות החלשים יחסית של מדינות מזרח אסיה.
59. ברסלמניה 26 נקבע קרב "קריירה נגד רצף" בין האנדרטייקר לשון מייקלס . השניים נפגשו לקרב החוזר ברסלמניה ושם ניצח האנדרטייקר את שון מייקלס על ידי הצמדה, ובכך סיים את הקריירה המפוארת בת 25 השנים של מייקלס. בפברואר 2011 נכנס שון מייקלס להיכל התהילה של הWWE. בשנת 2012 שון ההתארח בתוכנית raw בwwe ושם ניסה לשכנע את טריפל אייץ' להילחם מול הקברן ברסלמניה 28. טריפל לא הסכים וכך החלה ירידה בחבורתם. טריפל הסכים לקרב מול הקברן מפני שהקברן אמר לו ששון יותר טוב ממנו, ואימרה זאת הכעיסה אותו מאוד וגרמה לו לרצות את הקרב הזה יותר ויותר.. שון הצטרף לקרב בתור השופט המיוחד של הקרב. הקרב נקבע בתור קרב Hell In A Cell, בו המתאבקים כלואים בתוך כלוב. ברסלמניה 28 טריפל אייץ' והקברן תקפו את שון, כל אחד מסיבה אחרת. שון לא רצה שטריפל אייץ' יפסיד ולא שיפצע, בנוסף הוא לא רצה שהקברן יפצע מכיוון שהוא מכבד אותו. לבסוף הקרב הקברן ניצח. השלישייה יצאו מהזירה בחיבוק ונראה שתקופת שליטתם עברה. קרב זה נקרא "End Of An Era", מכיוון שהתקופה של אותם לוחמים נגמרה. כל האגדות הזדקנו ופרשו, וזהו הסוף. כיום,שון מייקלס מופיע לעיתים בתוכניות של ה-WWE. לפעמים לבד ולפעמים עם קבוצת D-Generation X יחד עם טריפל אייץ'.
60. תאי גזע הם תאים בגופם של יצורים רב-תאיים, הנבדלים מתאים אחרים בכך שעדיין לא עברו תהליכי התמיינות סופיים לסוג רקמה. תאים אלו יכולים להתמיין ולהפוך לתאים ספציפיים או להמשיך ולהתחלק כתאי גזע. תאי גזע מסווגים בהתאם ליכולת ההתמיינות שלהם וניתן למצוא תאי גזע שיכולים להתמיין לכל תא בגוף (פלורופוטנטיים) או להתמיין למספר מצומצם של סוגי תאים. בנוסף, ניתן לסווג את תאי הגזע בהתאם למקורם - אדם בוגר (תאי גזע סומטיים) או עובר (תאי גזע עובריים). תאי גזע עובריים הם התאים הראשונים של הבלסטוציט אשר מהם מתמיינים כל תאי הגוף השונים במהלך ההתפתחות העוברית. תאי גזע סומטיים נמצאים ברקמות שונות בגוף, ומשמשים מקור להתחדשות הרקמה במקרה של נזק כלשהו. תאים אלו יהיו לרוב פלוריפוטנטים. לצמחים יכולת התחדשות טובה ביחס לבעלי חיים עקב היות תאי הגזע שלהם, המריסטמות, יעילים יותר. במחקר המדעי וברפואה נודעת חשיבות רבה לגידול תאי גזע בתרבית תאים, עקב יכלתם להתחלק ללא הגבלה ולהתמיין לכל תא שהוא. המחקר מסתייע בתאי גזע לחקר נושאים כמו התמיינות תאים והתפתחות עוברית. ברפואה נעשה שימוש בתאי גזע למטרות שונות, כגון השתלת מח עצם ודם טבורי, אולם שימושים רבים עודם בפיתוח, והנושא נחקר רבות עקב חשיבותו. ישנה תקווה שבעתיד אפשר יהיה ליצור אברים שלמים מתאי גזע וכך לחסוך את הצורך בתרומת אברים. מחקר בתאי גזע עובריים נעשה על ידי שימוש בתרומת עוברים עודפים מהפריה חוץ-גופית, שהכוונה להשמיד אותם לאחר היריון מוצלח. בעת המחקר נלקחים תאים מעוברים בני חמישה ימים, כך שבפועל עוברים אלו לא מתפתחים. על אף שממילא אין כוונה לאפשר לעוברים אלו להתפתח מעלה המחקר בתאי גזע שאלות של ביואתיקה ואתיקה רפואית הקשורות להגדרת היותו של עובר אדם חי.
61. ב-7 ביולי 2009 ערכה המשפחה טקס אשכבה פרטי לג'קסון, בבית הקברות "פורסט לואן" שבלוס אנג'לס, ולאחר מכן נערך טקס אשכבה ציבורי בהיכל הספורט סטייפלס סנטר בלוס אנג'לס בהשתתפות אלפי מוזמנים. הטקס שודר בתחנות הטלוויזיה הגדולות ברחבי העולם, ועל פי ההערכות צפו בו יותר ממיליארד איש בשידור חי. כמות הצופים של טקס האשכבה בארצות הברית נאמדה על פי נילסן על 31.1 מיליון איש. סטיבי וונדר, ליונל ריצ'י, מאריה קארי, ג'ון מאייר, ג'ניפר הדסון, אשר, ג'רמיין ג'קסון, ושאהין ג'אפרגולי הופיעו במהלך טקס האשכבה. ברי גורדי וסמוקי רובינסון קראו הספדים, בעוד שקווין לטיפה קראה שיר בשם "We had him" ("לנו היה אותו") שנכתב לרגל האירוע על ידי מאיה אנג'לו. בתו של ג'קסון בת ה-11, פאריס מייקל קתרין, בכתה כאשר סיפרה לקהל, "מאז שנולדתי, אבא היה האב הכי טוב שאתם יכולים לדמיין... רק רציתי להגיד שאני אוהבת אותו... כל כך הרבה". ארונו של מייקל ג'קסון לא נטמן בבית הקברות לאחר הטקס, ובני משפחתו לא הודיעו לתקשורת היכן ייקבר.
62. עם כניסת המאה ה-20, אוכלוסיית העיר גדלה עד למעל ל-102,000 תושבים. העיר הפכה לצומת דרכים חשוב בשל הנגישות של מסילות הברזל והנמל של העיר, והיא התחילה בתנופת צמיחה במהלכה קמו מפעלי תעשייה רבים ואוכלוסיית העיר צמחה במהירות. צמיחת האוכלוסייה הובילה להידלדלות באספקת המים של העיר. השלמת בנייתו של מוביל המים לעיר בשנת 1913 הבטיח את המשך צמיחתה. בשנות העשרים תעשיות הקולנוע והתעופה הגיעו לעיר, מה שהבטיח את המשך צמיחתה של העיר אפילו בתקופת השפל הגדול. ב-1932, כשאוכלוסייתה נושקת למיליון תושבים העיר אירחה את אולימפיאדת 1932. בשנים שלאחר מלחמת העולם השנייה המשיכה העיר בשגשוגה האדיר ותהליך הפרוור הוביל להתרחבותה של העיר עד לעמק סן פרננדו. ב-1969, הייתה העיר לאחד מאתרי יצירתו של האינטרנט, כשהשדר הראשון של ARPANET נשלח מאוניברסיטת קליפורניה לעיר מנלו פארק הסמוכה. ב-1984, אירחה העיר את משחקי האולימפיאדה פעם נוספת. אף על פי שהיא הוחרמה על ידי 14 המדינות הקומוניסטיות, האולימפיאדה של שנת 1984 הייתה האולימפיאדה הרווחית ביותר בהיסטוריה. במהלך השנים הנותרות של המאה ה-20, העיר הוצפה במלחמות כנופיות, עישון סמים, ושחיתות משטרתית. ב-1994, רעידת אדמה בעוצמה 6.4 בסולם ריכטר זעזעה את העיר וזרעה הרס בהון עתק של כ-12.5 מיליארד דולרים וכ-72 הרוגים. ג'נטריפיקציה והתפתחות עירונית התרחשו בחלקים נרחבים של העיר וגרמו להתפתחות משמעותית בשכונות הוליווד, קוריאה טאון, סילבר לייק, אקו פארק ומרכז העיר.
63. לוס אנג'לס היא ביתן של קבוצות ספורט חשובות וגדולות רבות וביניהן: הדודג'רס - קבוצת בייסבול מליגת ה-MLB, הקינגס - קבוצת הוקי קרח מליגת ה-NHL, הקליפרס - קבוצת כדורסל מליגת ה-NBA, הלייקרס - קבוצת כדורסל מליגת ה-NBA, הספארקס - קבוצת כדורסל נשים מליגת ה-WNBA, והגלאקסי - קבוצת כדורגל מליגת ה-MLS. על אף גודלה וחשיבותה של העיר, אין לה נציגות בליגת הפוטבול הלאומית. בעבר ייצגו אף שתי קבוצות את העיר בליגה - הראמס והריידרס, אולם שתי הקבוצות עזבו את העיר בשנת 1995, הראמס לסנט לואיס ואילו הריידרס לביתם המקורי אשר באוקלנד. לוס אנג'לס אירחה פעמיים את משחקי האולימפיאדה, בפעם הראשונה ב-1932 ובפעם השנייה ב-1984. טרם משחקי האולימפיאדה ב-1932, שמו של הרחוב העשירי העיר שונה לשדרות האולימפיאדה. בנוסף, העיר אירחה את משחקי הסופרבול הראשון והחמישי, וכמה משחקים ממונדיאל 1994, וביניהם גם את גמר הטורניר. בעיר מספר אצטדיוני ספורט, החשובים שבהם הם אצטדיון דודג'ר, לוס אנג'לס ממוריאל קולוסיאום וסטייפלס סנטר. אצטדיונים אלו הם קומפלקסים המשמשים בנוסף לתחרויות ספורט גם לקונצרטים ולטקסים כמו טקס פרסי הגראמי. מרכז סטייפלס הוא אצטדיון הבית של הקליפרס, הלייקרס, הספרקס והקינגס. הלוס אנג'לס איינג'לס מאנהיים והאנהיים דאקס גם הם משויכים לעיר על אף מיקומם בעיר אנהיים.
64. הלוזונים חיזקו את המועדון והתמקדו בטיפוח מחלקת הנוער של המועדון. תחת ידיהם הוציאה מחלקת הנוער שחקנים מוכשרים, ביניהם גל אלברמן, עומר גולן ותומר בן יוסף, ובעשור הראשון של המאה ה-21 נהפכה לגורם דומיננטי בליגת העל, לאחר שנים רבות בהן נחשבה לקבוצת מרכז טבלה. בעונת 2004/2005 סיימה הקבוצה כסגנית ליגת העל וזכתה בכרטיס לגביע אופ"א. ב-29 בספטמבר 2005 חוללה סנסציה כאשר הביסה את פרטיזן בלגרד 5-2 בבלגרד במשחק הגומלין לאחר הפסד 2-0 באצטדיון רמת גן, והקבוצה העפילה לשלב הבתים של גביע אופ"א. מכבי פתח תקווה הוגרלה בגביע אופ"א לבית עם לוקומוטיב מוסקבה הרוסית, אספניול הספרדית, פאלרמו האיטלקית וברונדבי הדנית. הקבוצה סיימה את שלב הבתים במקום האחרון עם אפס נקודות ושער זכות אחד לעומת תשעה שערי חובה. גם בליגת העל הקבוצה לא גילתה יכולת טובה, והיא התמודדה נגד הירידה עד הסיבוב השלישי, בו שיפרה את יכולתה וסיימה במקום החמישי אשר העניק לה כרטיס לגביע האינטרטוטו. ביולי 2006 שיחקה מכבי פתח תקווה מול אתניקוס אחנס במסגרת גביע האינטרטוטו, ובעקבות הפסד בסיכום שני המשחקים ביניהן 4-3 לא עלתה לגביע אופ"א.
65. בקדנציה השנייה בבני יהודה שיחק במשך כשתי עונות וחצי. בחצי העונה הראשונה שלו בקבוצה היה מהשחקנים הטובים בליגת העל, אך נפצע וסיים את העונה כבר בינואר. גם בעונה שלאחר מכן היה מהשחקנים המובילים ואף שימש כקפטן הקבוצה. במהלך עונת 2005/2006 איבד את מקומו בהרכב הקבוצה. במהלך שתי הקדנציות בבני יהודה כבש 17 שערים ב-74 הופעות. בהמשך עבר להפועל כפר סבא והיה מבין השותפים להשארת הקבוצה בליגה. בכפר סבא שיחק שתי עונות וחצי ובסיומן ירדה כפר סבא לליגה הלאומית. לאחר הירידה חזר בן לוז לקדנציה שנייה בהפועל תל אביב, כשעבר לקבוצה יחד עם חבריו מהפועל כפר סבא - סמואל יבואה, אביחי ידין ודאגלס דה סילבה. בעונה זו סיים עם הפועל תל אביב במקום השני בליגה. בקיץ 2009 חתם בן לוז בעולה החדשה לליגת העל הפועל רמת גן. לוז לא הספיק להשאיר חותם בקבוצתו החדשה וב-24 בנובמבר 2009 הודיע לוז על פרישתו מהמשחק בעקבות פציעה בקרסולו‏[1]. הקים וניהל חברה לניכיון המחאות, בבעלות אשתו וכדורגלן העבר אלון חלפון. בסוף 2012 הורשע בהסדר טיעון בעבירה על חוק איסור הלבנת הון, ונדון לשישה חודשים מאסר על תנאי ולקנס של 50,000 ש"ח‏[2].
66. המחתרת הבריחה את העבדים ממדינות הדרום בהן העבדות הייתה מותרת, אל המדינות הצפוניות או קנדה בהן העבדות הייתה אסורה, ובכך סייעה לשחרורם של אלפי עבדים. על פי הערכה שנעשתה, 100,000 עבדים ברחו באמצעות מסילת הרכבת המחתרתית. שיא פעילותה של המחתרת היה בין השנים 1810 ל-1850 והיא נחשבת לאחד הגורמים אשר הובילו למלחמת האזרחים בארצות הברית ולביטול מוסד העבדות. בראש הארגון עמדו האבוליציוניסטים, מתנגדי העבדות בארצות הברית. בין מנהיגי המחתרת היו הארייט טאבמן, שפחה שחורה אשר נמלטה בעצמה אל החופש, והנרי דיוויד תורו, מהפילוסופים החשובים של המאה ה-19, אשר הניח את היסודות התאורטים לאי-ציות אזרחי מטעמי מצפון.
67. במשך השנים פותחו שיטות חדשות, והוכנסו שיפורים לטכנולוגיות הללו. התחום התפתח משמעותית, וכיום מוצגת בעולם טכנולוגיה ברמת ביצועים גבוהה ובאמינות גבוהה, הכוללת אבטחת מידע מובנית. טכנולוגיה זו קרויה – PLC bus. טכנולוגית ה-PLC bus (באנגלית: Power Line Carrier bus), מהווה שיפור גדול בהשוואה לטכנולוגיות שקדמו לה. השיפור בשיטה זו בא לידי ביטוי במספר תחומים, כאשר העיקרי שבהם הוא היותה טכנולוגיה דיגיטלית. עובדה זו לבדה מבטיחה אמינות גבוהה יותר. פענוח המידע המאופנן על רשת החשמל פשוט ואמין יותר עבור מידע דיגיטלי. ואכן, אחוזי ההצלחה של טכנולוגיה זו גבוהים מאוד, כ-99.95 אחוזים, כלומר- שגיאה ב-5 מכל 10,000 בתים. חידוש נוסף בטכנולוגית ה-PLC bus הוא היכולת לשדר תקשורת דו-כיוונית. לנושא זה יש חשיבות גדולה, בעיקר כאשר עוסקים באוטומציה ביתית. במסגרת תקשורת דו-כיוונית, הבקר בנקודת הקצה יכול להחזיר אישור קבלה ליחידה המשדרת, ובאמצעותו, לנהל שכבת תעבורה בין שתי הנקודות. יכולת זו מאפשרת, בין היתר, להחזיק בכל מצב נתון את הסטטוס של הבקר, ולנטר את מצב המערכת בבית בכללותה.
68. לוציאן (לוסיאן) אריה בבצ'וק (באנגלית: Lucian Arye Bebchuk; נולד ב-1957) הוא פרופסור מן המניין בבית הספר למשפטים של אוניברסיטת הרווארד, וחבר סגל במינוי מיוחד בפקולטה למשפטים של אוניברסיטת תל אביב, המתמחה בניתוח כלכלי של המשפט ובדיני תאגידים. אריה בבצ'וק עשה את שירות החובה בצה"ל בחיל השלישות, במקביל סיים את חוק לימודיו לתואר הראשון במתמטיקה ובכלכלה באוניברסיטת חיפה בשנת 1977. לאחר מכן, בשנת 1979, השלים תואר ראשון במשפטים באוניברסיטת תל אביב, והמשיך ללימודי דוקטורט בבית הספר למשפטים של אוניברסיטת הרווארד, בין השנים 1980-1984. בנוסף לכך, בבצ'וק סיים תואר שני ושלישי בכלכלה מאוניברסיטת הרווארד (1992-1993). הוא הצטרף לסגל ההוראה של בית הספר למשפטים של הרווארד בשנת 1986. בגיל 32 התמנה לפרופסור מן המניין. כתב-העת Directorship נקב בשמו כאחד ממאה האנשים המשפיעים ביותר על התאגידים הממשלתיים בארצות-הברית. בשנת 2000 בבצ'וק נבחר לחבר באקדמיה האמריקאית לאמנויות ולמדעים, ובשנת 2004 הוענקה לו מלגת גוגנהיים. במחקריו הוא דוגל בחיזוק ההגנה על בעלי מניות בחברות ציבוריות, הוא גם תומך בשכר מנהלים שיבוסס על ביצועי החברות שלהם על-מנת להגביר את הצלחתן. אריה שימש כיועץ מיוחד לועדת הריכוזיות שמונתה על ידי ראש הממשלה בנימין נתניהו באוקטובר 2010.
69. שיק נולד בברזובה (Brezová pod Bradlom) שבסלובקיה לאביו רבי יוסף שיק. בילדותו היה קשה תפיסה, ומסופר כי התקשה ללמוד אפילו דף גמרא אחד. במאמצים רבים ובהתמדה התקדם בלימודו, עד שעשה חיל. בגיל 11 נשלח ר' משה ללמוד אצל דודו, ר' יצחק פרנקל, שהיה אב בית דין ברגנסדורף. בגיל 17 הגיע לישיבתו של החת"ם סופר, שם התחבב עליו מאוד ובמשך שלוש שנים סעד אצלו בשבתות וחגים. את גודל הערכת החתם-סופר אליו ניתן לראות בסיפור העממי המתאר כי באחת מנסיעותיו של החתם סופר נסעו עמו בחירי תלמידיו ובהם ר' משה. באמצע הנסיעה נרדם ר' משה וראשו נשמט על כתפו של החת"ס. כשבקשו שאר התלמידים להעירו, התבטא החתם-סופר: זהו ספר תורה מהלך. כן ידוע שקרא לו "מיינע ארון ספרים". בגיל 20 נשא לאישה את בת דודתו, גיטל פרנקל. כאשר פנתה קהילת ירגין שליד פרשבורג בשנת ה'תקצ"ח (1838) אל החת"ם סופר בבקשה שישלח להם אדם שיכהן כרבה של הקהילה, שלח להם החת"ם סופר את ר' משה הצעיר. הוא שימש שם ברבנות 24 שנה, ובין היתר פתח שם ישיבה שבראשה עמד. בשנת ה'תרכ"ח (1868) עבר לשמש כרבה של חוסט שבמחוז זקרפטיה בהונגריה (היום באוקראינה), יחד עימו עברה גם ישיבתו שמנתה 800 תלמידים. מסופר כי כאשר החליטו ראשי הקהל להוסיף למשכורתו, סירב ר' משה עד שיעלו גם את משכורתם של המלמדים, השוחטים, הדיין ושמש הקהילה, שבתחילה סירבו לבקשתם להעלאת משכורתם. רק לאחר שנאותו לכך ראשי הקהל, הסכים מהר"ם לקבל את תוספת השכר. מהר"ם נלחם בתנועה הניאולוגית ופעל להקמת תנועה אורתודוקסית נגדית. הוא התנגד לכל שיתוף פעולה עם הניאולוגים וגם עם קהילת ה"סטטוס קוו" שניסתה לשמור על אחדות כל הזרמים. נודע בעיקר בזכות השו"ת שלו - שו"ת מהר"ם שיק ובו מעל ל-1,000 תשובות הלכתיות שהשיב בכל נושאי החיים. כמו כן חיבר פירושים על התורה, על פרקי אבות, על הגדה של פסח, על תרי"ג מצוות (בדומה למנחת חינוך) וחידושים על הש"ס. מהר"ם נפטר בא' בשבט ה'תרל"ט (1879), לאחר יסורים קשים.
70. חברות הביטוח בישראל מציעות מגוון גדול של תוכניות ביטוח לכיסוי הוצאות רפואיות. תנאי הביטוח, כמו המחיר וסל השירותים המוצע, נקבעים בחוזה בין המבוטח לחברת הביטוח (הפוליסה), על פי תנאי השוק החופשי. הפיקוח על ההסדרים האלה הוא של המפקח על הביטוח. ביטוח בריאות פרטי כזה יכול להיות ביטוח מוסף, שאינו כלול בביטוח הממלכתי או בשב"ן, ובכלל זה ביטוח סיעודי; ביטוח משלים, שמכסה הוצאות מעבר לתקרת הכיסוי על ידי השב"ן; או ביטוח תחליפי, שמציע שירותים מקבילים לשירות הממלכתי או לשב"ן, אך ברמה גבוהה יותר (כגון בחירת בית חולים פרטי או מנתח פרטי)‏[2]. ביטוח הבריאות הפרטי יכול להיות אישי (ביטוח פרט), כלומר להחתם אישית בין המבוטח לחברת הביטוח, או קבוצתי, דוגמת ביטוח שמעסיק רוכש עבור כל עובדיו. התוכניות הראשונות שיצאו היו מטעם חברת הביטוח "שילוח"‏‏‏. תוכניות אלה כללו כיסוי לשכר מנתח, פיצוי על ימי אשפוז, פיצוי למוטב במקרה פטירה והשתתפות בהוצאות על בית הבראה לאחר הנתוח[דרוש מקור]. עובדים זרים בעלי אשרה לעבודה בישראל אינם זכאים לביטוח בריאות ממלכתי, ועל פי חוק אמורים מעבידיהם לרכוש עבורם פוליסות ביטוח בריאות פרטי, שתנאיו טובים פחות מתנאי ביטוח בריאות ממלכתי.
71. בספטמבר 1941 החלו הגרמנים בביצוע אקציות בגטו וילנה שנמשכו עד דצמבר באותה שנה, שבמהלכן נשלחו רבבות היהודים לפונאר שבפאתי וילנה, ושם נרצחו. המשטרה היהודית התבקשה לסייע בהוצאה לפועל של האקציות, וכחלק מתפקידו ניסה גנס לסייע בהצלת יהודים רבים ככל הניתן. במקביל, גנס והמשטרה היהודית החלו ליטול לעצמם תפקידים אשר היו בסמכותו של היודנראט, בהנהגת פריד. עם זאת, אופיו של היחס בין המשטרה היהודית ליודנראט בגטו לא נשא סממנים של מאבק בין מנהיגיהם. ואולם, עם סיום האקציות בדצמבר 1941, ניתן היה להבחין במאבק שהתגלע בין פריד לגנס. גנס הראה עליונות בולטת על פריד: גנס נטל מפריד סמכויות, וצבר במהירות השפעה וכוח בדרגים העליונים של מוסדות הגטו. שלטונו וסמכויותיו של גנס הפכו אפוא במהירות למוכרים בקרב תושבי הגטו. פריד עצמו הודה בשיחה פרטית בתחילת 1942 כי "גנס הוא השליט בגטו, ויש לו קשרים טובים עם הממשל ועם משטרת הביטחון". לבסוף, פירקו הגרמנים את היודנראט ביולי 1942 ומינו את גנס ליו"ר הנהלת הגטו ולנציג תושביו (Ghettovorsteher). כך קיבל את הסמכות הרשמית לתפקיד שממילא ביצע בפועל במשך מספר חודשים. ניתן להבין התפתחות זו לנוכח ההבדלים בין שני האישים ברקע האישי, באישיות, ובמעמדם בקהילה. אנטול פריד היה יהודי מתבולל, ולא היה מעורב בחיי היהודים שם. הרמן קרוק אמר כי פריד הוא "יהודי שחי כל חייו בווילנה, ואיש מווילנה היהודית לא הכיר אותו". בשל כך, אף אחד גם לא רצה במינויו ליושב-ראש היודנראט. מינויו היה מקרי לחלוטין, הוא לא זכה לאמונם של תושבי הגטו, וכונה בשמות גנאי רבים. הסברה שרווחה בגטו היא שפריד דואג רק לעצמו, וגורל הגטו אינו מעניין אותו. גנס, לעומתו, היה דמות סמכותית יותר, עובדה שאפשרה לו לתפוס עמדות שלטוניות בגטו. את תכונותיו תיאר חברו לקורס הקצינים, ד"ר קרני: "כבר בתחילת קורס הקצינים התבלט גנס על פני אחרים בצורתו הצבאית הנאה... היה בו קסם אישי רב. הוא הסתגל מהר לתנאי המשטר הקשה... גנס היה תלמיד מצטיין... היה בו כשרון למנהיגות, הייתה בו אישיות והיה בעל עקרונות". גנס היה מעורה בחברה הכללית, והוא לא ניסה להתחמק מגורלו ומגורל יהודי הגטו. לפיכך, בניגוד לפריד, הוא התגורר בתוך תחומי הגטו, למרות שיכול היה לנצל את קשריו על מנת להתגורר מחוץ לגטו עם אשתו ובתו. בהיותו מפקד המשטרה, תחומי הפעולה והסמכות שברשותו לא ריצו אותו, ושאיפתו של גנס לשלטון הביאה אותו להרחיב את גבולות סמכותו, דבר שמכורח המציאות קרה על חשבון יושב ראש היודנראט, פריד.
72. במסגרת עיסוקו של דקארט בספקנות מתודולוגית, הוא ביקש למצוא נקודת מוצא ודאית שלא ניתן להטיל בה ספק. את תוצאות חקירתו הוא סיכם במשפט אני חושב - משמע אני קיים. בלטינית: cogito ergo sum, לכן מכנים משפט זה בקיצור הקוגיטו. משפט זה מבטא את טענתו של דקארט שמכיוון שהחושים יכולים לתעתע את האדם, העדות האמינה היחידה לקיומו של האדם היא העובדה שהוא חושב, שכן אם אדם חושב, חייבת להיות ישות שהיא "אני שחושב את המחשבה". לטענתו, זה התחום היחיד בו ל"שד המתעתע" אין השפעה - שכן אינו יכול לגרום לנו להאמין כי אנו חושבים, בעוד איננו. לדברי דקארט, ברגע שתודעת האדם מטילה ספק בעצם קיומה, היא מטילה ספק בעצם הטלת הספק (שכן הספק מוטל על ידי התודעה) וטענה זו היא בגדר פרדוקס. למעשה, גם אם אדם מטיל ספק בהטלת הספק, הוא מטיל ספק ועל כן בין כך ובין כך הוא חושב. בכך, למעשה, מוכיחה התודעה את קיומה.
73. חיספין (גם: חספין) הוא יישוב דתי ברמת הגולן שהוקם בשנת 1978. קודם לכן, בשנת 1973 התיישב במקום גרעין נח"ל תעשייתי, והיישוב נקרא "כפר גנ"ת" (ראשי תיבות של גרעין נח"ל תעשייתי), אך בהמשך הוסב שם היישוב ל"מרכז חיספית", ומאוחר יותר - חיספין. מקור השם - על שם ישוב יהודי מתקופת בית שני בשם "חספייה", שהשתמר בשם הכפר הערבי ח'ספין ששכן בסמוך עד מלחמת ששת הימים. היישוב מהווה מרכז חינוכי לגוש היישובים הדתי שבדרום רמת הגולן (חיספין, נוב, אבני איתן) שנקרא גוש חיספין. במקום בית ספר יסודי ממלכתי-דתי אזורי, ישיבה תיכונית המונה למעלה מ-400 תלמידים (ישיבה תיכונית חיספין), וישיבת הסדר גדולה (ישיבת הגולן). בעבר פעל ביישוב כולל האידרא, בנשיאות הרב שלמה גורן. בין תלמידי הכולל נמנו רבים שהפכו בהמשך דרכם לאישי ציבור ידועים, ביניהם: רב העיר צפת שמואל אליהו, מנכ"ל רשות השידור מרדכי שקלאר, מנהל בתי הדין הרבניים וסגן שר הדתות הרב אליהו בן דהאן, שמעון אדלר ואברהם ליפשיץ - ראשי האגף לחינוך דתי במשרד החינוך (חמ"ד), ועוד. ביישוב קיימת אכסניה שנפתחה בשנת 2004. באכסניה ישנו 'מרכז סיור ולימוד מדרשת הגולן', המספק שירות הדרכת טיולים לכלל ישראל. רוב תושבי חיספין מתפרנסים מהוראה במוסדות התורניים שביישוב, בטבריה וצפת,ישנם מספר חקלאים והיתר עצמאים. בכניסה ליישוב שוכנת שמורת טבע אירוס הביצות נוב
74. חטיבת מנועי הסילון של ג'נרל אלקטריק הייתה מהחלוצות בעולם ביצור מנועי סילון. לחברה היה נסיון רב ביצור מגדשי -על למטוסי בוכנה ולכן נבחרה על ידי הממשל לפתח את ההמצאה הבריטית וליצר את מנוע הסילון. לאחר פיתוח של 3 שנים יצרה את המנוע J33 והוא נכנס לשימוש מבצעי בשנת 1945. בשנות ה-50 פיתחה מנוע מתקדם יותר J47 שהניע את מטוסי הקרב F-86 סייבר במלחמת קוריאה ויוצרו ממנו 35 אלף מנועים. בשנות ה-60 המשיכה בפיתוח מנועי סילון, בהם J79 שהניע את מטוס הפנטום אך החלה גם בפיתוח מנועי סילון אזרחיים ומנועי הליקופטרים. בשנות ה-70 ושנות ה-80 המשיכה בפיתוח מנועי סילון אזרחיים וצבאיים תוך תחרות עזה עם חברת רולס רויס ופראט אנד וויטני. במקביל, באמצע שנות ה-70 הגיע להסכם עם חברת סנקנמה הצרפתית על יצור משותף של מנועי סילון חסכוניים מתקדמים למטוסים אזרחיים בינוניים. חברה משותפת זאת שנקראה CFM זכתה להצלחה וייצרה עד היום כ-18 אלף מנועי סילון בשם CFM56 המניעים כ-7,000 מטוסים אזרחיים כבואינג 737 ואיירבוס 320.
75. גלשן פיליפיני (שם מדעי: Cynocephalus volans) הוא מין של גלשן (הגלשנאים קרויים גם למורים מעופפים), שחי באיי הפיליפינים. הוא המין היחיד בסוג Cynocephalus. למרות ש-34 השיניים שלו מזכירות שיני טורף, הוא צמחוני, וניזון מעלים צעירים, פירות רכים ופרחים. הגלשן אנדמי לאיי הפיליפינים. אוכלוסייתו מתרכזת באזורים מינדנאו ובוהול. הגלשן הפיליפיני הוא אחד משני המינים החיים היחידים בסדרת הגלשנאים, והמין האחר הוא גלשן מלאי. למרות שהוא מכונה "למור מעופף", הוא אינו יכול לעוף והוא אינו למור כלל - בדומה לסנאי המעופף, הוא קופץ מעץ לעץ ודואה בעזרת "כנפיו". גלשן פיליפיני ממוצע שוקל 1 עד 1.7 קילוגרם, ואורכו 36-43 ס"מ. ראשו רחב, אוזניו קטנות ועיניו גדולות. רגליו הגדולות בעלות הטפרים מחוברות יחד כמו קרומי שחייה, ובנויות כך לטיפוס נוח על עצים ודאייה. זנבו, שאורכו כ-36 ס"מ, מחובר לרגל הקדמית. מבנה גוף זה מאפשר לו לדאות למרחקים של עד כ-100 מ', ושימושית למציאת אוכל והימלטות מטורפים, דוגמת העיט הפיליפיני. הוא פעיל בלילה, ומבלה את היום בעצים חלולים או נאחז בעלווה הצפופה. נקבת הגלשן הפיליפיני מולידה גור אחד לאחר תקופת היריון של שני חודשים. הגלשן הצעיר הוא חסר אונים, ונאחז בבטנה של אמו, בנרתיק שעוצב במיוחד למטרה זו. הגלשן הפיליפיני הוא שוכן עצים, ובדרך כלל שוכן ביערות. הגלשן נחשב למזיק - מכיוון שהוא אוכל פירות ופרחים, הוא ניצוד בידי האדם. בשרו גם מבושל כמעדן, ופרוותו משמשת ליצירת כובעים של מקומיים. בשנת 1996, IUCN הכריז על הגלשן הפיליפיני כמין בסיכון בגלל הרס היערות השפלה לציד, ומצב השימור שלו שונה ל"ללא חשש" בשנת 2008, בגלל שכעת אוכלוסייתו גדולה מספיק על מנת לא להיחשב כמאויים.
76. לורה סאן ג'אקומו (באנגלית: Laura San Giacomo; נולדה ב-14 בנובמבר 1962) היא שחקנית אמריקאית. התפרסמה בזכות תפקידה בסרטים "סקס שקרים ווידאוטייפ" ו"אשה יפה" ובסדרה "תהרוג אותי וזהו", הייתה מועמדת לשני פרסי גלובוס הזהב ולפרס באפט"א. ג'אקומו היא איטלקייה-אמריקאית נולדה בעיירה ווסט אורנג' שבניו ג'רזי למריג'ו ולג'ון סאן ג'אקומו. גילתה את אהבתה למשחק כשלמדה בתיכון, לאחר שסיימה את לימודייה עם תואר באומנות עברה להתגורר בניו יורק. ג'אקומו החלה את דרכה בתיאטרון והופיעה במחזות בניו יורק ובלוס אנג'לס. נחשפה לראשונה למצלמות בתפקידי אורח מפרסמים שעשתה בסדרות "מיאמי וייס" ו"כל ילדיי". ב-1989 עשתה ג'אקומו את הופעת הבכורה הקולנועית שלה בדרמה העצמאית "סקס שקרים ווידאוטייפ" בתור סינתיה אחותה הברמנית של אן מולאני (אנדי מקדואל). ג'אקומו זכתה בפרס אינדפנדנט ספיריט לשחקנית המשנה הטובה ביותר והועמדה לפרס גלובוס הזהב לשחקנית המשנה הטובה ביותר ולפרס באפט"א. ב-1990 התפרסמה ג'אקומו בקנה מידה עולמי בקומדיה "אשה יפה" בה שיחקה את קיט דה לוקה חברתה הפרוצה של ויויאן (ג'וליה רוברטס). הופעותיה הידועות הנוספות בקולנוע היו גם במערבון " אקדח אישה ו...נשיקה" לצידו של טום סלק ובסרטי הפשע "להתגרות במוות" ו"משחקי גנגסטה".
77. יחסי הכוחות בתוך המערך היו ברורים, מפלגת העבודה שהייתה מטבע הדברים גדולה יותר ובעלת תמיכה ציבורית רחבה הייתה השותף הבכיר ומפ"ם שירדה מהישגה ההיסטורי של 19 מנדטים בבחירות לכנסת הראשונה ופחדה להפוך למפלגה שולית, מה שקרה בסופו של דבר, הצטרפה על תקן השותף הזוטר. הריצה המשותפת לכנסת שירתה את מטרות שני הצדדים - יו"ר מפלגת העבודה היה מועמד של גוש פרלמנטרי רחב לראשות הממשלה ולא של מפלגתו בלבד, ומפ"ם כאמור נהנתה ממקומות בכנסת שקיבלה כתוצאה משיריונים שנעשו במסגרת ההסכם עם מפלגת העבודה. בתוך מפ"ם היו רבים, בעיקר בקרב הצעירים, שהתנגדו להליכה המשותפת עם מפלגת העבודה שנכפתה על התנועה בשל לחץ רב מהנהגת המפלגה[דרוש מקור]. מפ"ם, שהייתה שמאלית מהעבודה, התנגדה להתנחלויות, תמכה בהתערבות גדולה יותר של הממשלה במשק ובכלכלה, דגלה בשיתוף ערביי ישראל בחיי הממשל והתנגדה למלחמת לבנון - עקרונות שסתרו את דרכה של מפלגה העבודה. מפאת לחצים כבדים שהופעלו מההנהגה בטיעון שמפ"ם לא תגיע להישגים של ממש מבחינה אלקטורלית בתור רשימה עצמאית, נשארה המפלגה חלק מהמערך[דרוש מקור]. בעקבות היחלשותה הפוליטית והאלקטורלית וגירעונות כספיים, הצטרפה המפלגה הליברלית העצמאית לישראל (ל"ע) למערך לקראת הבחירות לכנסת האחת עשרה.
78. אבניאל ידוע בעיקר בזכות עבודות הנוף שלו. הוא ניסה לתאר בציוריו את נופיה של ארץ ישראל והאווירה שלהם, אותם הכיר במהלך טיוליו בארץ. על עבודותיו על נופי הארץ אמר: "...שוב ושוב, התנסיתי בציור ורישומם, ובכל אותו הזמן ניסיתי ללמד את עצמי אמנות עכשווית. וכך ניערתי מעלי בהדרגה את התפיסה האקדמית, והפכתי לחופשי יותר. ניסיתי בכל מאודי למצוא את הסגנון שלי. העננים המרחפים מעל הכנרת או ים המלח - שניהם מתחת לגובה פני הים - מביאים לשינוי כמעט בלתי פוסק של אור, צבע ואווירה הנוף לובש צורות ומאבד אותן שוב, עננים אלה לימדו אותי להבין את החלל. אני לא רואה את הנופים בדרך אופטית, הם שילוב של צבעים המעורבבים בהרמוניה - מופשטים לעתים, ובזמנים אחרים של הם ביטוי של הרגשות הפנימיים שלי רק לאחר שנים שאני מוצא את ביטוי עצמי בנוף שלי, באור, האווירה והשמש של ישראל. המוטיב שלי הוא תמיד נוף שאינו סטטי עם כל ניגודיו - קרן השחר, הדממה של חומו של היום, הדמדומים של הערב, הזוהר האפלולי, רוח וגשם, הסערה של הלילה."[דרוש מקור]
79. טכסאר הוא שמו המסחרי של לוויין מפיתוח ישראלי, המצויד במטעד מכ"ם מפתח סינתטי הפועל בתחום ה־X. שמו המסווג של הלוויין, שילוח, נחשף בחדשות ערוץ 10 ב-31 בינואר 2008. עם שיגורו לחלל של הלוויין אופק 9, דווח כי טכסאר הוא למעשה אופק 8. זהו לוויין תצפית קל משקל, המסוגל לייצר הדמאות תלת ממדיות של כדור הארץ ברזולוציה גבוהה, ביום, בלילה ובכל מזג אוויר. הלוויין פותח על ידי התעשייה האווירית לישראל ושותפות בו שתי חטיבות שלה: חטיבת מערכות חלל - באמצעות מפעל מבת, וחטיבת האלקטרוניקה, באמצעות מפעל אלתא. הלוויין שוגר מהודו באמצעות משגר PSLV (בתצורה המכונה פולאריס) ב־21 בינואר 2008. תמונות ראשונות שצילם נקלטו בתחנת הקרקע של הלוויין תשעה ימים לאחר השיגור. קיבולת הזיכרון בלוויין היא 240 גיגהבייט.
80. מקום הולדתו של ר' שמשון אינו ידוע. א"א אורבך משער שנולד בעיר פלייז, עירו של סבו רבנו שמשון הזקן. את מקום מושבו קבע בעיר סנס (Sens) בחבל בורגון בצרפת. היה אחיו של הריצב"א, והוא נחשב ליורשו הרוחני ולתלמידו המובהק של בעל התוספות הגדול, ר"י הזקן,[1] ונחשב לשלישי במעלה בקרב בעלי התוספות אחרי רבנו תם ור"י.‏[2] ר' יצחק מווינה, שחי דור אחריו, כתב עליו: "שהוא היה יחיד בדור בתורתו ובחכמתו".‏[3] בצעירותו הספיק לשמוע דברי תורה מפי רבנו תם, ומכאן הסיקו החוקרים כי נולד בערך בשנת 1150, שהרי רבנו תם נפטר בשנת 1171.‏[4] יש הטוענים שלמד גם אצל רבי דוד בן קלונימוס ממינצנבורג,[5] אך הדבר מוטל בספק.‏[6] היה מורו של בעל הסמ"ק, רבי יצחק בן יוסף מקורביל[7]. גדלותו בתורה הביאה לכך שבדורות שלאחריו הרבו להסתמך על פסקיו; ניתן לראות זאת בספרו של רבי משה מקוצי (הסמ"ג). דבריו מצוטטים לרוב על ידי רבני אשכנז. המהרש"ל מציין את בקיאותו המיוחדת של ר"ש בירושלמי, "יותר מכל אשר שמענו".[8] ר"ש ביקר את הרמב"ם בפולמוס שנערך על "ספר המדע" שלו, אך במתינות ותוך הערכה רבה לגדולתו התורנית.‏[9] באחרית ימיו עלה לארץ ישראל יחד עם קבוצה של 300 רבנים, מה שכונה לימים "עליית בעלי התוספות". מקום קבורתו בבית העלמין היהודי הישן של חיפה [10]
81. ועדת השרים לענייני חקיקה (או, בשמה המלא, ועדת שרים לענייני חקיקה ואכיפת החוק) היא ועדה בממשלת ישראל, בראשות שר המשפטים, המוסמכת לדון בעניינים שונים הקשורים במשפט ובאכיפת החוק. עיקר תפקידה של ועדת השרים הוא גיבוש עמדת הממשלה בנוגע להצעות חוק. הצעות החוק הממשלתיות מובאות לאישורה של ועדת השרים לאחר שנוסחן גובש בידי הדרגים המקצועיים של משרדי הממשלה. חריג לכך הוא חוק ההסדרים: הממשלה נוהגת בדרך כלל להסמיך את שר האוצר לנסח את הצעת חוק ההסדרים על סמך קווים מנחים עליהם החליטה. הצעות החוק הפרטיות מובאות לאישורה על פי בקשתם של חברי הכנסת שיזמו אותן, בסמוך למועד הבאתן לדיון מוקדם במליאת הכנסת. כדי שוועדת השרים תספיק לגבש את עמדתה בנוגע אליהן, קובע תקנון הכנסת כי הדיון המוקדם יתקיים לכל הפחות 45 ימים לאחר הנחת הצעת החוק על שולחן הכנסת, אלא אם כן הסכימה הממשלה להקדים את הדיון, או שוועדת הכנסת קבעה אחרת. ועדת השרים יכולה להחליט לתמוך בהצעת חוק פרטית, להתנגד לה, או לתמוך בה בתנאי שייערכו בה שינויים שונים או בתנאי שהנוסח יתואם עם משרדי הממשלה הנוגעים בדבר. לפי תקנון הממשלה, רשאי כל שר להגיש לממשלה ערר על החלטת ועדת השרים. במקרה כזה, כל עוד לא החליטה הממשלה אחרת, רואים את החלטת ועדת השרים כאילו נקבע בה כי הממשלה מתנגדת להצעת החוק. הוועדה אינה נוהגת לנמק את החלטותיה ואינה מפרסמת את זהותם של השרים שהשתתפו בהצבעות.
82. אריאל היא דמות מצוירת של בת ים אשר הופיעה לראשונה בסרט בת הים הקטנה, ולאחר מכן בסדרת טלוויזיה מצוירת ובשני סרטי המשך. הדמות מבוססת על ספרו של הנס כריסטיאן אנדרסן אך הותאמה לגירסת הסרט. לדמות שיצרו אולפני דיסני שיער אדמוני ארוך ומלא, זנבה ירקרק והיא לובשת חזיית צדפות סגלגלה. מבין עשר "נסיכות דיסני", אריאל הינה היחידה בעלת שיער אדמוני. את הדמות עיצב האנימטור גלן קין. בהרצאה שנשא מאוחר יוצר ציין כי ההשראה לדמות הייתה רעייתו. השחקנית שרי סטונר שימשה דוגמנית שעל פי תנועותיה פותחה הדמות המצוירת (סטונר שימשה דוגמנית עבור אולפני דיסני גם בעת פיתוח דמותה של בל בסרט היפה והחיה). את אריאל דיבבה ג'ודי בנסון. בנסון הייתה בעיקר שחקנית במה כשלוהקה לדבב את הדמות. בחירתה לתפקיד נעשתה בשל העובדה ש"היה חשוב לבחור בשחקנית שתבצע גם את קטעי השירה וגם את קטעי הדיבור". בגרסה העברית דיבבה את אריאל הזמרת שלומית אהרון. בסדרת הטלוויזיה ובסרט ההמשך הראשון דובבה אריאל על ידי רמה מסינגר. בסרט השלישי, דובבה אריאל על ידי לימור שפירא. ובסדרת הטלוויזיה בגרסת הדיבוב של ערוץ דיסני, אריאל מדובבת כיום על ידי משי קלינשטיין.
83. מניעה ביטחונית הינה הוראה של שירות הביטחון הכללי לגוף המנפיק למנוע או להתנות הנפקת היתרים לתושב לאור היותו סכנה או סכנה פוטנציאלית לביטחון המדינה. תושב שבקשתו להיתר סורבה יקבל את הודעת הסירוב ואת סיבת הסרוב שיכולה להיות מניעה ביטחונית, משטרתית או מנהלתית. פרט לכך לא ניתנים נימוקים נוספים על ידי מנהלת התאום והקישור בה מבקשים להנפיק את היתר הכניסה. ישנם שני סוגים של מניעות ביטחוניות: מניעה ביטחונית עקב קריטריונים כללים ומניעה ביטחונית עקב מידע מודיעיני חסוי. הראשונה יכולה להיות מוטלת גם על תושב שאין בידי השב"כ מידע מוחשי לאמוד את מסוכנתו, אך הוא נופל תחת תבחינים שנועדו לצמצם את הסכנה לביטחון המדינה מכניסת תושבים פלסטינים לשטחי ישראל. בעבר ניתן היה לערער על קיום המניעה הביטחונית באמצעות פניה ליועמ"ש איו"ש (היועץ המשפטי לאזור יהודה ושומרון), אך הדבר השתנה בחודש יוני 2007, עת הודיע היועץ המשפטי על שינוי אופן הפעולה, על פיו לשכת היועמ"ש לא תשמש עוד כגורם ערר על החלטות הגורם המנהלי, ומאז בקשות להסרת מניעות מטופלות על ידי הגורם המנהלי דרכו הוגשה הבקשה להיתר. במידה והבקשה להסרת המניעה מסורבת אף היא, סמכות הערר היחידה כיום היא באמצעות פניה לבג"ץ בהליך יקר וארוך הן למערער והן למדינה. לפלסטינים שידם משגת אמצעים משפטיים, נמצא כי הסיכויי להסרת המניעה עוד לפני הדיון לגופו של אדם עומדים על כ-70% לאחר הגשת העתירה.
84. הליכות ג'יין (מאנגלית:Jane's Walk, נכתב גם בתעתיק כ"ג'יינ'ס ווק "ג'יין ווק") הן יוזמה אורבנית, כינוי לסדרת סיורים רגליים מודרכים הנערכים בערים שונות ברחבי העולם. יוזמה זאת נקראת על שם ג'יין ג'ייקובס, מי שהייתה חוקרת תכנון ערים ידועה, והיא נערכות מידי שנה בשבוע הראשון של חודש מאי לשם חגיגת יום הולדתה. "ההליכה" הראשונה התקיימה בעיר טורונטו, קנדה, בשנת 2007. ההרצאות המועברות שונות בכל "הליכה", והן נוגעות בתחומים מגוונים הנוגעים לאותה עיר או שכונה, כדוגמת אדריכלות, קולינריה, זכויות עובדים, אמנות או סביבתנות. כלל ברזל הוא כי "ההליכות" יאורגנו ללא עלות, על ידי מתנדבים, והן יהיו פתוחות לכל אדם ללא אפליה.
85. בורנשטיין נולד בירושלים המנדטורית, וחי בעיר את מרבית שנותיו. הוא יצא לפריז שבצרפת, ללימודי אדריכלות באוניברסיטת סורבון, ומאז שובו ב-1973 הוא עוסק בתכנון מבנים ושכונות בירושלים. בורנשטיין התמסר לתחום של שימור ושיקום מבנים. הוא נחשב לאחד מגדולי המומחים בתיעוד האדריכלי-היסטורי של גגות וגינות בתי ירושלים. ביולי 1991 זכה בפרס שוורץ לחינוך ומורשת על עבודתו בחקר ובתיעוד המורשת הבנויה של ירושלים. גולת הכותרת של מפעל המחקר החלוצי שלו, הוא כתיבת והוצאת שלושת הכרכים של סדרת הספרים "אבנים שערים וגגות", שיצאו בהוצאת "עם עובד", בשיתוף מכון ירושלים לחקר ישראל. שלושת הכרכים הללו הם תשתית עיונית-תיעודית לחקר הבנייה בירושלים. בורנשטיין הוא סופר וחוקר פורה, וספרו "ירושלים, אריות של אבן" התפרסם בציבור. בורנשטיין הוא בעליה של חברת האדריכלות בורנשטיין ובניו בע"מ. במסגרת עבודותיו, יעץ לבניית חלק גדול מגגות וגשרים בירושלים, ביניהם גג קניון מלחה, גג מרכז הקונגרסים הבינלאומי של ירושלים, גשר רנה קאסן וחומת בית ראש הממשלה. בורנשטיין נשוי לשירן זלירמן בורנשטיין משנת 1966, לזוג שלושה ילדים.
86. אל האתר מובילות שתי דרכים טקסיות (אחת מדרום והאחרת מצפון) והוא כולל שתי מערכות של פסלי אדם יישובים בגובה של עד 10 מטר, אחת מצידו המזרחי של תל מלאכותי בגובה של 49 מטר ובהיקף של 152 מטר, והאחרת מצידו המערבי. הדמויות הן של אנטיוכוס עצמו בחברת אלים יוונים-פרסים, וגובה ראשי הדמויות לבדם הוא כ-2 מטר. רעידות אדמה שפקדו את האזור לאורך שנים הפילו את ראשי הפסלים ממקומם וסדקו אותם (ולעתים גם את גופי הפסלים עצמם), אם כי נראה כי נגרם להם גם נזק יזום, ייתכן שבמהלך מלחמת האיקונות בתקופת האימפריה הביזנטית. הראשים מונחים על הקרקע בסמוך לשורות הפסלים וקיימות תוכניות להשיבם למקומם. האתר ששימש לפולחן נועד ככל הנראה להיות מרכזה של דת חדשה שייסד אנטיוכוס.
87. העיר ההיסטורית וליבה של וינה, ה"אינרה שטאדט" (Innere Stadt בגרמנית: העיר הפנימית) הייתה בעבר מוקפת חומה ושדות. החומה נפלה ב-1857, ואיפשרה לעיר להתפתח, להתרחב ולהתמזג עם עיירות שכנות. במקום החומה, נבנה ה"רינגשטראסה" (Ringstraße בגרמנית: רחוב הטבעת), רחוב רחב המסמן כיום את תחומי מרכז העיר. לאורך הרחוב נבנו מבנים ציבוריים, מבנים פרטיים, אנדרטות ופארקים. בין המבנים נמנים בית העירייה (Rathaus בגרמנית), תיאטרון הבורג (Burgtheater), האוניברסיטה, הפרלמנט האוסטרי, ההופבורג (Hofburg), ששימש בעבר כארמונו של הקיסר, ובניין האופרה הלאומי, שנשרף ב-1945 ונבנה מחדש ב-1955. קתדרלת סטפנוס הקדוש, הבנויה בעיקר בסגנון גותי שוכנת במרכז הרובע הראשון. מחוץ לרינגשטראסה, נבנתה בעבר חומה נוספת, הלינינוואל (Linienwall), שנהרסה בסוף המאה ה-19 כדי לחבר את פרברי העיר עם העיר עצמה. התעשייה ברובה יושבת ברבעים הדרומיים והמזרחיים של העיר. הרובע הראשון אינו גובל בנהר הדנובה עצמו, אלא בתעלה שלו. הרבעים ה-2 עד ה-12 שוכנים בין התעלה והנהר, ורק השכונות החדשות ביותר גובלות בדנובה.
88. פאראצלסוס היה עורך ניסויים כדי ללמוד על גוף האדם. השקפתו ההרמטית הייתה שבריאות וחולי תלויים בהרמוניה של האדם, ה'מיקרוקוסמוס', והטבע, ה'מקרוקוסמוס'. בניגוד לקודמיו, הוא לא פירש את האנלוגיה הזו כמחייבת הטהרות רוחנית, וקרא לשמירה על איזון של החומרים בגוף. יתרה מזו, הוא לא קיבל את הרעיון הנפוץ, לפיו מחלות נגרמות מחוסר איזון בין ארבעת נוזלי הגוף (דם, ריר, מרה צהובה ומרה שחורה). תחת זאת, הוא טען כי מחלות נגרמות מגורמים ייחודיים (רעלים) שמקורם בדרך כלל מחוץ לגוף, ושחלקם קטנים כל-כך שלא ניתן לראותם (באופן שמזכיר קצת את גילוי החידקים, כמאתיים וחמישים שנה מאוחר יותר). מכיוון שכך, אפשר היה לרפא מחלות מסוימות באמצעים כימיים, שישיבו את האיזון לגוף. במלותיו שלו, "רבים אמרו שמטרת האלכימיה לייצר זהב וכסף. עבורי, לא זו המטרה, כי אם חקירת התועלת והכח שיש בתרופות".
89. בבני אדם cAMP משפעל את PKA, שבמצב הלא-פעיל הוא טטרהמר (מורכב מארבע תתי-יחידות). אנזים זה מורכב משתי תתי-יחידות רגולטוריות (בקרה) ושתיים קטליטיות, כיחידה C2R2. כאשר ביחידות הרגולטוריות ישנם אתרים הקושרים cAMP ואזור חלבוני המתאים בצורה קומפלימנטרית לאתרים הפעילים של היחידות הקטליטיות. עם קבלת ההורמון, מתחיל סינתוז של cAMP אשר נקשר ליחידות הרגולטוריות, דבר המאפשר שינוי קונפורמציה וניתוק של היחדות הקטליטיות להמשך פעילות (זרחון חלבוני במקרה זה). החלבונים המזורחנים יכולים להיות אחראיים אל מספר פעולות המתרחשות בתא (לדוגמה הגברת הגלוקונאוגנזה).כמו כן ישנם חלבונים שבעת זירחונם נקשרים ל DNA וגורמים לביטוי מוגבר של גן מסוים. לא כל חלבוני קינאז מגיבים ל-cAMP: מספר חלבוני קינז אינם תלויים ב-cAMP לדוגמה פרוטאין קינאז C.
90. האלפבית השומרוני הוא צורה מיוחדת של האלפבית העברי הנמצא בשימוש בידי העדה השומרונית. כתב זה הינו התפתחות וגרסה מאוחרת לאלפבית העברי העתיק שהיה בשימוש במשך תקופת הברזל, ימי ממלכת יהודה וממלכת ישראל. בטבלה שמשמאל ניתן לראות צורות שונות בהתפתחות הכתב השומרוני מן הכתב העברי העתיק (עמודה I). גם בכתב השומרוני, קיימים שני סוגי כתב: דפוס - אותיות גדולות, וכתב - אותיות קטנות. האותיות הגדולות מופיעות בספר תורה, ואילו האותיות הקטנות משמשות בדרך כלל לספרי התפילה. לעתים משתמשים השומרונים בכתב זה גם לצורך כתיבת טקסטים חילוניים, כגון כתבות בעיתון השומרוני ואף בשלטי רחוב.
91. גם אלכסנדר סבל מתבוסות מידי נפוליאון, ובחוזה טילזיט ב-1807, הוכרז שלום בין שני המדינות. בהסכם שלום בין פרוסיה לצרפת, איבדה פרוסיה את כל הטריטוריות שקיבלה מחלוקת פולין, את כל הטריטורית ממערב לאלבה וכן נאלצה לשלם כסף רב ולתת לצרפת שליטה בנקודות מפתח בממלכה. כתוצאה מהסכם שלום קשוח זה, פרוסיה איבדה יותר מ-60% משטחיה. לאור התבוסה המוחצת, גובש בהוראתו של פרידריך וילהלם צוות חשיבה לרפורמה בצבא הפרוסי בראשותו של גרהרד פון שרנהורסט ובשהתתפותם של אוגוסט ניידהרדט פון גנייזנאו וקארל פון קלאוזביץ. הרפורמות שהציעו סייעו למודרניזציה של הצבא ולשיקומו המהיר.
92. הצעד הראשון למיסוד הז'נרליטט התקיים בכינוס הקורטס במונסון בשנת 1289, כאשר הורכבה משלחת Diputació שנועדה לעסוק בגביית ה"שירות" ("servicio"), המס שנדרש על ידי המלוכה. השם ז'נרליטט קיבל בזמנים ההם משמעות של גביית מסים. באסיפת הקורטס שכונסה בשנים 1359-1358 על ידי המלך פדרו הרביעי (1387-1336) הועלה הצורך להתגייס על מנת לדחוף את המקתפות של קסטיליה נגד אראגון ווולנסיה ("המלחמה של שני פדרו"). מונתה ב-19 בדצמבר 1359 ה-Diputació del General del Principat de Catalunya (דיפוטסיו) משלחת של 12 נציגים שהיו אמורים לגבות מסים ולהשגיח על ניהול הכספים. המשלחת כללה נציגי כל המעמדות ובראשה מונה כומר. ראש הז'נרליטט הראשון היה בשנת 1359 הבישוף של ז'רונה, ברנגר דה קרויל. בימי הביניים המאוחרות הז'נרליטט הייתה המוסד השליט הראשי של קטלוניה אחרי המלך. תקנון הז'נרליטט האחרונה נחקק על ידי הקורטס בשנת 1702.
93. גנדי נשאר מחוץ לאורות הבמה במשך כמה שנים, והעדיף לנסות לפתור את המתחים בין מפלגת סווארג' לבין מפלגת הקונגרס. הוא עסק גם במאבקים לשיפור פני החברה בהודו, כולל יוזמות לשיפור היחס כלפי ה"טמאים" - בני בלי קאסטה, נגד אלכוהוליזם, בערות ועוני. הוא חזר לקדמת הבמה בשנת 1928. שנה קודם לכן מינתה הממשלה הבריטית וועדה חדשה לרפורמה חוקתית בראשותו של סר ג'ון סימון. ועדת סימון לא הכילה אפילו הודי אחד בין שורתיה. התוצאה הייתה שהמפלגות ההודיות החרימו את הוועדה. בוועידה בקולקטה בדצמבר 1928 קידם גנדי החלטה הקוראת לממשלה האנגלית להעניק להודו מעמד של דומיניון או שייפתח נגדה קמפיין לא-אלים חדש שמטרתו השגת עצמאות מלאה להודו. גנדי מיתן את דעותיהם של אנשים צעירים יותר כמו סובהס צ'אנדרא בוסא וג'ווהרלל נהרו שרצו לתבוע עצמאות מיידית, אבל גם שינה את עמדתו שלו, למתן אורכה של שנה אחת בלבד במקום שנתיים.
94. גנדי הקדיש את חייו למה שהוא כינה "ניסויים עם האמת" כאשר הוא לוקח על עצמו עוד ועוד הגבלות ואיסורים. בתחום הצימחונות, למשל, הוא מנע מעצמו עוד ועוד מאכלים, עד שלבסוף תזונתו כללה פירות ואגוזים בלבד. כמו כן, הוא התנסה בהתנזרות ונמנע מקיום חיי אישות כאשר הוא נשען על החיפוש אחר מוֹקְשָה .גנדי תבע מעצמו לממש את שדרש מאחרים ותבע מאחרים לממש בעצמם את מה שהם תובעים מזולתם. הוא הדגיש את היותו אדם פשוט והתעקש לטעון שכל ילד יכול לבצע את כל שהוא עושה. כאשר נשאל כיצד הדבר אפשרי, הוא ענה: "זה פשוט מאוד. עליך להיות השינוי שאתה רוצה לראות באחרים". בהתנהגותו זו ייצג גנדי את אחד העקרונות החשובים ביותר של תורתו, והוא קעקוע הרעיון של מדרגיות מוסרית. על פי התפישה הגנדיאנית, עלינו להתייחס לכל אדם ואף לעצמנו על פי אמות מידה אחידות, שכן כל התייחסות אל הזולת בהתאם למידת שונותו מאיתנו, מקורה בגאווה, והגאווה היא אחד המקורות להתנהגות אלימה. לפני פעולה, דרש גנדי מאנשיו להיטהר, כדי להתחבר ליסוד הרוחני שבהם. גנדי נמנע לעתים מפעולות מסוימות, שהאמין כי הציבור אינו בשל להן.
95. "הצילו את ילדינו" היה ההתנגדות המאורגנת הראשונה לתנועות הלהט"ב החברתיות שפעילותן הציבורית החלה עם מהומות סטונוול בשנת 1969. הצלחתו להביא לביטול החקיקה במחוז דייד עוֹדדה קבוצות בערים נוספות להביא לביטולי חקיקה דומים נוספים: הצבעות שנערכו בסיינט פול שבמינסוטה, ביוג'ין שבאורגון ובויצ'יטה שבקנזס הביאו לביטול של חוקים המגנים על הומואים ולסביות מפני אפליה, כאשר אסטרטגיית הקמפיין בה השתמשו התומכים בביטול החוקים הייתה דומה לזו שנעשתה במקור במיאמי. "הצילו את ילדינו" פעם גם בסיאטל שבוושינגטון (אך ללא הצלחה) והייתה לו השפעה רבה על יוזמת בריגס, יוזמת חקיקה שהייתה אמורה למנוע מהומואים, לסביות, וכל מי שתומך בזכויות להט"ב מלעסוק בהוראה בבתי הספר הציבוריים בקליפורניה אך נדחתה בהצבעה שנערכה בשנת 1978.
96. בד בבד התפתח בארץ ענף טיולי היוקרה, טיולים בהם לנים במלונות יוקרתיים, והפעילות אינה כוללת מסעות רגליים מאומצים אלא ביקורים במוזיאונים ו"אטרקציות" - כלומר מתקני שעשועים או פעלולים. הורים נדרשו לשלם סכומי כסף גדולים, והעיתונות נזעקה לעניין אי השוויון. משרד החינוך נענה, וקבע כללי סף לגבי לינה במלונות, ושאר מרכיבי הטיול השנתי, כך שכל התלמידים יוכלו להשתתף. נעשה ניסיון למתן את הטיול ה"פעלולי" ולהשיב את המסעות הרגליים כמרכיב חשוב בטיול. יחד עם הטיול היוקרתי, ובאותן שנים, התפתחו גם המסעות והמשלחות לפולין, שאף עליהן חלה ביקורת דומה, בצד ביקורת לגבי מהות המסע, והאופי ההמוני שלו.
97. ההתקפה החלה ב-6 במרץ עם פריצה של חיילי יחידת העילית דיוויזיית האס אס לייבשטנדרטה (שכונתה "אדולף היטלר"), אולם, עקב התכנון הסובייטי המקדים, נעצרה ההתקפה, שנועדה להיות מלחמת בזק (בליצקריג) מהירה כמעט מיד והכוח התוקף, הן מצפון לאגם והן מדרומו, הסתבך בשטחי הבלימה וההשמדה שתוכננו מראש. במשך 10 ימים לא הצליחו הגרמנים להתקדם אלא 15 עד 30 ק"מ. קבוצת ארמיות E נתקלה ביציאתה ממוהאץ' בהתנגדות עזה של הארמייה הבולגרית הראשונה ושל הפרטיזנים היוגוסלבים של טיטו ואף היא לא הצליחה להתקדם. ב-14 במרץ כתב יוזף גבלס ביומנו שההתקפה נכשלה. ב-16 במרץ יצאו כוחות הצבא האדום ל-24 שעות של התקפת-נגד מוחצת, בה החזירו את הגרמנים לעמדות הפתיחה שלהם.
98. מבחינת תכונותיהם הפיזיות כמו גם זמנם, מאובנים אלה פורשו כצורת ביניים בין מאובנים אפריקאים עתיקים יותר (הקודמים להומו ספיינס) ובין מאובני האדם הנבון הידועים מכמאה אלף שנה לפני זמננו ואילך. על כן נטען כי מאובנים אלה מייצגים את אבותיו הישירים של ההומו ספיינס המודרני, במזרח אפריקה. בשל גילם הקדום, שרידי האידלטו מהווים ראיה חזקה נוספת למוצאו האפריקאי של הומו ספיינס. זמן קצר לאחר תגלית זאת, איבד אידלטו את מעמדו כשרידי האדם הנבון הקדומים ביותר. מאובנים שהתגלו באתר אומו קיביש בדרום-אתיופיה, ותוארכו בשנת 2005 באמצעות שיטת תיארוך אשלגן-ארגון שהעריך את גילם ב-190 אלף שנה‏[2], והם לפיכך הקדומים ביותר הידועים כיום.
99. יהודי העיר סבלו מרדיפות בדומה לשאר יהודי אלזס, דוגמה אחת מבין רבים התרחשה ב-29 בדצמבר 1348. מועצת העיר של קולמר הכריזה שבידה ראיות שחזן העיר שטרסבורג, יעקב, שפך רעל בבארות של העיירה. בעקבות האשמה זו הועלו כל יהודי קולמר על המוקד ונקברו יחד בקבר אחים. אתר הקבורה נמצא בשכונת לדהוף של העיר ומכונה Judenloch – בור היהודים. עדות נוספת הקשורה להיסטוריה היהודית באזור, הם נוכחות שני ה-Judensäue - חזירת יהודים, הקיימים עד היום במנזר סט. מרטין בעיר. בעיר הועתק בשנת ה'תס"ו התלמוד הבבלי כולו בידי אשה (למעט סיום מסכת נידה). האשה הייתה אשת הרב המקומי שמואל, גננדל (בת אברהם גויגר), שהצטיינה בכתב יד יפה במיוחד‏[1].
100. צים מוזגה עם חברת "אוניות וספינות" ששיקמה וניהלה את אוניות 'צי הצללים', ואלה הועברו לצים עם סיום המנדט הבריטי. חששן של מדינות וצי כלי השיט שלהן להגיע לאזור המלחמה במימי ישראל, הכתיב כורח מציאות להקמת "צי סוחר ישראלי". 'הסכם השילומים' עם ממשלת גרמניה איפשר הזרמת כספים לאספקת אוניות ולמימון הקמת הצי הישראלי. בתחילה, נוצרו בעיות הנובעות מהעסקת מאות ואף אלפי יהודים מארצות דוברות שפות שונות, תחת פיקודם של קציני ים דוברי שפות שונות שבאו מאסכולות אקדמיות ימיות שונות. כל אלה, יצרו היתוך מהיר שאיפשר משאבי אנוש לצמיחת צי סוחר. הימאים, קציני-ים וחובלים בכל הרמות, שירתו כמילואים על כלי שיט שהוסבו לצבאיים עבור חיל הים הצעיר. מאות זרמו להכשרה ימית ובית הספר לקציני ים עכו החל בשיתוף פעולה עם מערכת הביטחון הישראלית לחנך ולייצר קציני-ים לצי הסוחר ומשנת 1958 גם הכין קורס חובלים של קציני שיט וקצין מכונה לחיל הים. תחרות עולמית גוברת ודרישות שכר סבירות של צוותי ימאים ישראלים, יצרו מבוכה והוחלט במשרד התחבורה בין היתר, לחקור כל רובד ופלח בתחום הספנות להקיש ולהתאים את צרכי הספנות הישראלית בהווה ובעתיד ליכולותיה, בשימוש בצי סוחר על כל רבדיו ובעקר, פיתוח ושמירה על מאגר אנושי מיומן. אחרי 25 שנה, בשנות ה-70 הוקם על ידי ד"ר נפתלי וידרא, מכון מחקר ומשרד התחבורה החל להזמין מחקרים. עם מותו של פרופסור וידרא, הפך מכון וידרא חלק מאוניברסיטת חיפה. עם הזמן, ממשלת ישראל החליטה על הפרטה של חברותיה ובמסגרת זו נמכרה צים בשנת 2004 ובכך הסתיים פרק אחד ארוך ומפואר בהיסטוריה של עם ישראל בעת החדשה, גם של חיכוכים בלתי פוסקים בין הממשלה כבעלים מחד ומאידך כמעסיק הסוורים בנמלים.